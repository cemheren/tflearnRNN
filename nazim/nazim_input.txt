***
Ben 
senden önce ölmek isterim. 
Gidenin arkasından gelen 
gideni bulacak mı zannediyorsun? 
Ben zannetmiyorum bunu. 
İyisi mi, beni yaktırırsın, 
odanda ocağın üstüne korsun 
içinde bir kavanozun. 
Kavanoz camdan olsun, 
şeffaf, beyaz camdan olsun 
ki içinde beni görebilesin... 
Fedakârlığımı anlıyorsun : 
vazgeçtim toprak olmaktan, 
vazgeçtim çiçek olmaktan 
senin yanında kalabilmek için. 
Ve toz oluyorum 
yaşıyorum yanında senin. 
Sonra, sen de ölünce 
kavanozuma gelirsin. 
Ve orda beraber yaşarız 
külümün içinde külün, 
ta ki bir savruk gelin 
yahut vefasız bir torun 
bizi ordan atana kadar... 
Ama biz 
o zamana kadar 
o kadar 
karışacağız 
ki birbirimize, 
atıldığımız çöplükte bile zerrelerimiz 
yan yana düşecek. 
Toprağa beraber dalacağız. 
Ve bir gün yabani bir çiçek 
bu toprak parçasından nemlenip filizlenirse 
sapında muhakkak 
iki çiçek açacak : 
biri sen 
biri de ben. 
Ben 
daha ölümü düşünmüyorum. 
Ben daha bir çocuk doğuracağım. 
Hayat taşıyor içimden. 
Kaynıyor kanım. 
Yaşayacağım, ama çok, pek çok, 
ama sen de beraber. 
Ama ölüm de korkutmuyor beni. 
Yalnız pek sevimsiz buluyorum 
bizim cenaze şeklini. 
Ben ölünceye kadar da 
bu düzelir herhalde. 
Hapisten çıkmak ihtimalin var mı bu günlerde? 
İçimden bir şey : 
belki diyor.

23 Sentlik Askere Dair
Mister Dallas, 
sizden saklamak olmaz, 
hayat pahalı biraz bizim memlekette. 
Mesela iki yüz gram et alabilirsiniz, 
koyun eti, 
Ankara'da 23 sente, 
yahut bir kilodan biraz fazla mercimek, 
elli santim kefen bezi yahut, 
yahut da bir aylığına 
yirmi yaşlarında bir tane insan 
erkek, 
ağzı burnu, eli ayağı yerinde, 
üniforması, otomatiği üzerinde, 
yani öldürmeye, öldürülmeye hazır; 
belki tavşan gibi korkak, 
belki toprak gibi akıllı, 
belki gençlik gibi cesur, 
belki su gibi kurnaz, 
(her kaba uymak meselesi) 
belki ömründe ilk defa denizi görecek, 
belki ava meraklı, belki sevdalıdır. 
Yahut da aynı hesapla Mister Dallas, 
(tanesi 23 sentten yani) 
satarlar size bu askerlerin otuzbeşini birden 
İstanbul'da bir tek odanın aylık kirasına, 
seksen beş onda altısını yahut, 
bir çift ıskarpin parasına. 
Yalnız bir mesele var Mister dallas, 
herhalde bunu sizden gizlediler. 
Size yirmi üç sente sattıkları asker, 
mevcuttu üniformanızı giymeden önce de, 
mevcuttu otomatiksiz filan, 
mevcuttu sadece insan olarak, 
mevcuttu, 
tuhafınıza gidecek, 
mevcuttu 
hem de çoktan mı çoktan 
daha sizin devletin adı bile konmadan. 
Mevcuttu, işiyle gücüyle uğraşıyordu, 
mesela Mister Dallas, 
yeller eserken yerinde sizin New York'un, 
kurşun kubbeler kurdu o, 
gökkubbe gibi yüksek, 
haşmetli, derin. 
Elinde Bursa bahçeleri gibi nakışlandı ipek. 
Halı dokur gibi yonttu mermeri 
ve nehirlerin bir kıyısından öbür kıyısına 
ebem kuşağı gibi attı kırk gözlü köprüleri. 
Dahası var Dallas, 
sizin dilde anlamı pek de belli değilken henüz 
zulüm gibi, 
hürriyet gibi, 
kardeşlik gibi sözlerin, 
dövüştü zulme karşı o, 
ve istiklal ve hürriyet uğruna 
ve milletleri kardeş sofrasına davet ederek 
ve yarin yanağından gayri her yerde, 
her şeyde, 
hep beraber 
diyebilmek için, 
yürüdü peşince Bedrettin'in; 
O, tornacı Hasan, köylü Memet, öğretmen Ali'dir, 
Kaya gibi yumruğunun son ustalığı, 
922 yılı 9 Eylül'üdür. 
Dedim ya, Mister Dallas, 
Herhalde bütün bunları sizden gizlediler. 
Ucuzdur vardır illeti. 
Hani şaşmayın, 
yarın çok pahalıya mal olursa size 
bu 23 sentlik asker, 
yani benim fakir, cesur, çalışkan milletim, 
her millet gibi büyük Türk milleti.

Açların Gözbebekleri
Değil birkaç 
değil beş on 
otuz milyon 
aç 
bizim! 

Onlar 
bizim! 
Biz 
onların! 
Dalgalar 
denizin! 
Deniz 
dalgaların! 

Değil birkaç 
değil beş on 
30.000.000 
30.000.000! 
Açlar dizilmiş açlar! 
Ne erkek, ne kadın, ne oğlan, ne kız 
sıska cılız 
eğri büğrü dallarıyla 
eğri büğrü ağaçlar! 
Ne erkek, ne kadın, ne oğlan, ne kız 
açlar dizilmiş açlar! 

Bunlar! 
Yürüyen parçaları 
o kurak 
toprakların! 

Kimi 
kemik 
dizlerine vurarak 
yuvarlak 
bir karın 
taşıyor! 

Kimi 
deri... deri! 
Yalnız 
yaşıyor 
gözleri! 
Uzaktan 
simsiyah sivriliği 
nokta nokta uzayıp damara batan 
kocaman balı bir nalın çivisi gibi 
deli gözbebekleri, 
gözbebekleri! 
Hele bunlar 
hele bunlarda öyle bir ağrı var ki, 
bunlar 
öyle bakarlar ki!... 
Ağrımız büyük! 
büyük! 
büyük! 
Fakat 
artık imanımıza inemez tokat! 
Demirleşti bağrımız, 
çünkü ağrımız 
30.000.000 
deli gözbebekleri! 
Gözbebekleri! 
Ey 
beni 
ağzı açık 
dinleyen adam! 
Belki arkamdan bana 
bu kalbini 
haykırana 
"kaçık" 
diyen adam! 
Sen de eğer 
ötekiler 
gibi kazsan, 
bir mana 
koyamazsan 
sözlerime 
bak bari gözlerime; 
bunlar: 
Deli gözbebekleri! 
Gözbebekleri!

Açlık Ordusu Yürüyor
Açlık ordusu yürüyor 
yürüyor ekmeğe doymak için 
ete doymak için 
kitaba doymak için 
hürriyete doymak için. 

Yürüyor köprüler geçerek kıldan ince kılıçtan keskin 
yürüyor demir kapıları yırtıp kale duvarlarını yıkarak 
yürüyor ayakları kan içinde. 

Açlık ordusu yürüyor 
adımları gök gürültüsü 
türküleri ateşten 
bayrağında umut 
umutların umudu bayrağında. 

Açlık ordusu yürüyor 
şehirleri omuzlarında taşıyıp 
daracık sokakları karanlık evleriyle şehirleri 
fabrika bacalarını 
paydostan sonralarının tükenmez yorgunluğunu taşıyarak. 

Açlık ordusu yürüyor 
ayı ini köyleri ardınca çekip götürüp 
ve topraksızlıktan ölenleri bu koskoca toprakta. 

Açlık ordusu yürüyor 
yürüyor ekmeksizleri ekmeğe doyurmak için 
hürriyetsizleri hürriyete doyurmak için açlık ordusu yürüyor 
yürüyor ayakları kan içinde.

Ağa Camii
Havsalam almıyordu bu hazin hali önce 
Ah, ey zavallı cami, seni böyle görünce 

Dertli bir çocuk gibi imanıma bağlandım; 
Allah'ımın ismini daha çok candan andım. 

Ne kadar yabancısın böyle sokaklarda sen! 
Böyle sokaklarda ki, anası can verirken, 

Işıklı kahvelerde kendi öz evladı var... 
Böyle sokaklarda ki, çamurlu kaldırımlar, 

En kirlenmiş bayrağın taşıyor gölgesini, 
Üstünde orospular yükseltiyor sesini. 

Burda bütün gözleri bir siyah el bağlıyor, 
Yalnız senin göğsünde büyük ruhun ağlıyor. 

Kendi elemim gibi anlıyorum ben bunu, 
Anlıyorum bu yerde azap çeken ruhunu 

Bu imansız muhitte öyle yalnızsın ki sen 
Bir teselli bulurdun ruhumu görebilsen! 

Ey bu caminin ruhu: Bize mucize göster 
Mukaddes huzurunda el bağlamayan bu yer 

Bir gün harap olmazsa Türkün kılıç kınıyla, 
Baştan başa tutuşsun göklerin yangınıyla!

Asya-Afrika Yazarlarına
Kardeşlerim 
bakmayın sarı saçlı olduğuma 
ben Asyalıyım 
bakmayın mavi gözlü olduğuma 
ben Afrikalıyım 
ağaçlar kendi dibine gölge vermez benim orda 
sizin ordakiler gibi tıpkı 
benim orda arslanın ağzındadır ekmek 
ejderler yatar başında çeşmelerin 
ve ölünür benim orda ellisine basılmadan 
sizin ordaki gibi tıpkı 
bakmayın sarı saçlı olduğuma 
ben Asyalıyım 
bakmayın mavi gözlü olduğuma 
ben Afrikalıyım 
okuyup yazma bilmez yüzde sekseni benimkilerin 
şiirler gezer ağızdan ağıza türküleşerek 
şiirler bayraklaşabilir benim orda 
sizin ordaki gibi 
kardeşlerim 
sıska öküzün yanına koşulup şiirlerimiz 
toprağı sürebilmeli 
pirinç tarlalarında bataklığa girebilmeli 
dizlerine kadar 
bütün soruları sorabilmeli 
bütün ışıkları derebilmeli 
yol başlarında durabilmeli 
kilometre taşları gibi şiirlerimiz 
yaklaşan düşmanı herkesten önce görebilmeli 
cengelde tamtamlara vurabilmeli 
ve yeryüzünde tek esir yurt tek esir insan 
gökyüzünde atomlu tek bulut kalmayıncaya kadar 
malı mülkü aklı fikri canı neyi varsa verebilmeli 
büyük hürriyete şiirlerimiz

Ayağa Kalkın Efendiler
Behey! kaburgalarında ateş bir yürek yerine 
idare lambası yanan adam! 
Behey armut satar gibi 
san'atı okkayla satan san'atkar! 
Ettiğin kar 
kalmayacak yanına! 
soksan da kafanı dükkanına, 
dükkanını yedi kat yerin dibine soksan; 
yine ateşimiz seni 
yağlı saçlarından tutuşturarak 
bir türbe mumu gibi damla damla eritecek! 
Çek elini san'atın yakasından 
çek! 
Çekiniz! 

Bıyıkları pomadlı ahenginiz 
süzüyor gözlerini hala 
koyda çıplak yıkanan Leyla'ya karşı! 
Fakat bugün 
ağzımızdaki ateş borularla 
çalınıyor yeni san'atın marşı! 
Yeter artık Yenicami tıraşı, 
yeter! 
Ayağa kalkın efendiler...

Bahri Hazer
Ufuklardan ufuklara 
ordu ordu köpüklü mor dalgalar koşuyordu; 
Hazer rüzgârların dilini konuşıyor balam, 
konuşup coşuyordu! 
Kim demiş "çört vazmi!" 
Hazer ölü bir göle benzer! 
Uçsuz bucaksız başı boş tuzlu bir sudur Hazer! 
Hazerde dost gezer, e.....y!.. 
düşman gezer! 

Dalga bir dağdır 
kayık bir geyik! 
Dalga bir kuyu 
kayık bir kova! 
Çıkıyor kayık 
iniyor kayık, 
devrilen 
bir atın 
sırtından inip, 
şahlanan 
bir ata 
biniyor kayık! 

Ve Türkmen kayıkçı 
dümenin yanına bağdaş kurup oturmuş. 
Başında kocaman kara bir papak; 
bu papak değil: 
tüylü bir koyunu karnından yarıp 
geçirmiş başına! 
Koyunun tüyleri düşmüş kaşına! 

Çıkıyor kayık 
iniyor kayık 

Ve kayıkçı 
"Türkmenistanlı bir Buda heykeli" gibi 
dümenin yanına bağdaş kurup oturmuş, 
fakat, sanma ki Hazerin karşısında elpençe divan durmuş! 
O da bir Buda heykelinin 
taştan sükûnu gibi kendinden emin 
dümenin yanına bağdaş kurup oturmuş. 

Bakmıyor 
kayığa 
sarılan 
sulara! 
Bakmıyor 
çatlayıp 
yarılan 
sulara! 

Çıkıyor kayık 
iniyor kayık, 
devrilen 
bir atın 
sırtından inip 
şahlanan 
bir ata 
biniyor kayık! 

- Yaman esiyor be karayel yaman! 
Sakın özünü Hazerin hilesinden aman! 
Aman oyun oynamasın sana rüzgâr! 

- Aldırma anam ne çıkar? 
Ne çıkar 
kudurtsun 
karayel 
suları, 
Hazerde doğanın 
Hazerdir mezarı! 

Çıkıyor kayık 
iniyor kayık 
çıkıyor ka... 
iniyor ka... 
Çık... 
in... 
çık...

Bayramoğlu
Mahpusanedeyim. 
Mahpusanede kalbimin 
kanayan çıplak ayakları 
ne zaman çok uzun bulsa yolunu, 
hatırlarım bilmem neden 
Azeri yoldaşım Bayram Oğlunu: 
Baki. 
Gece saat iki 
sularında .. 
Karaşehrin kara damlarında yatanlar 
görüyor kanlı renklerin nescini uykularında .. 
Yıldızların altında kara neft burguları 
hışırdıyor servilikler gibi derinden 
yüreğinden. 
Bakıyor uykulu sarı gözler 
kara topraktaki yağlı neft birikintilerinden. 
Gök kara, 
yıldızlar sarı. 
Tek katlı, 
düz damlı dört köşe tas dükkanların 
kapalı kara kapıları. 
Karaşehrin kara damlarında yatanlar 
görüyor kanlı renklerin nescini uykularında. 
Baki. 
Gece saat iki 
sularında 
Taşlarda yuvarlanan 
nal ve tekerlek sesleri. 
Seslerde seslenen sesler .. 
İşte bir fayton geçiyor 
geçmede 
geçti: 
son evlerin yakınından 
uzağından 
ırağından.. 
Kara bir lanettir ki bu, 
kopmuş geliyor gecenin dudağından... 
Bu faytonun fenerinde dehşeti var: 
hançerle oyulmuş 
kor 
ve derin 
gözlerin.. 
Taşlarda yuvarlanan 
nal ve tekerlek sesleri 
Gittikçe uzaklaşan, 
gittikçe alçalan sesler... 
Ortada demiryolu, 
sağ yanda Karaşehir; 
solda fabrikaların 
duvarları yükselir. 
Karşıdan fayton gelir. 
içinde Bayram Oğlu. 
Bağlanmış kolu 
Bayram Oğlunun.. 
Karşıdan fayton gelir 
içinde 
Bayram Oğlu. 
Jandarma sağı, 
Jandarma solu 
Bayram Oğlunun... 
Kolunu bağlamışlar 
kanadı kırık değil .. 
Gözünde toplanan 
hıçkırık değil... 
Gözleri ışık dolu 
Bayram Oğlunun. 
Karşıdan fayton gelir, 
içinde 
Bayram Oğlu. 
Ölümdür yolu 
Bayram Oğlunun 
Bayram 
Oğlunun..." 

Kalbimi bunaltan bu dört duvar mı? 
Ölümden öteye köy var mı?

Ben Senden Önce Ölmek İsterim
Ben 
senden önce ölmek isterim. 
Gidenin arkasından gelen 
gideni bulacak mı zannediyorsun? 
Ben zannetmiyorum bunu. 
Iyisi mi,beni yaktırırsın, 
odanda ocağın üstüne korsun 
içinde bir kavanozun. 
Kavanoz camdan olsun, 
şeffaf, beyaz camdan olsun 
ki içinde beni gorebilesin 
Fedakarliğimi anlıyorsun 
vazgeçtim toprak olmaktan, 
vazgeçtim çiçek olmaktan 
senin yanında kalabilmek için. 
Ve toz oluyorum 
yaşiyorum yanında senin. 
Sonra, sen de ölünce 
kavanozuma gelirsin. 
Ve orada beraber yaşarız 
külümün içinde külün 
ta ki bir savruk gelin 
yahut vefasız bir torun 
bizi ordan atana kadar... 
Ama biz 
o zamana kadar 
o kadar 
karışacağız 
ki birbirimize, 
atıldığımız çöplükte bile zerrelerimiz 
yan yana düşecek. 
Toprağa beraber dalacagız. 
Ve bir gün yabani bir çiçek 
bu toprak parçasndan nemlenip filizlenirse 
sapında muhakkak 
iki çiçek açacak : 
biri sen 
biri de ben. 
Ben 
daha ölümü düşünmüyorum. 
Ben daha bir çocuk doğuracağım 
Hayat taşıyor içimden. 
Kaynıyor kanım. 
Yaşayacağım, ama ,çok, pek çok, 
ama sen de beraber. 
Ama ölüm de korkutmuyor beni. 
Yalnız pek sevimsiz buluyorum 
bizim cenaze şeklini. 
Ben ölünceye kadar da 
Bu düzelir herhalde. 
Hapisten çıkmak ihtimalin var mı bugünlerde? 
Içimden bir şey : 
belki diyor.

Bence Şimdi Sen De Herkes Gibisin
Gözlerim gözünde aşkı seçmiyor 
Onlardan kalbime sevda geçmiyor 
Ben yordum ruhumu biraz da sen yor 
Çünkü bence şimdi herkes gibisin 

Yolunu beklerken daha dün gece 
Kaçıyorum bugün senden gizlice 
Kalbime baktım da işte iyice 
Anladım ki sen de herkes gibisin 

Büsbütün unuttum seni eminim 
Maziye karıştı şimdi yeminim 
Kalbimde senin için yok bile kinim 
Bence sen de şimdi herkes gibisin

Benim Oğlan Fotoğraflarda Büyüyor
İçimde acısı var yemişi koparılmış bir dalın, 
gitmez gözümden hayali Haliçe inen yolun, 
iki gözlü bir bıçaktır yüreğime saplanmış 
evlât hasretiyle hasreti İstanbulun. 

Ayrılık dayanılır gibi değil mi? 
Bize pek mi müthiş geliyor kendi kaderimiz? 
Elâleme haset mi ediyoruz? 
Elâlemin babası İstanbul'da hapiste, 
elâlemin oğlunu asmak istiyorlar 
yol ortasında 
güpegündüz. 
Bense burda rüzgâr gibi 
bir halk türküsü gibi hürüm, 
sen ordasın yavrum, 
ama asılamıyacak kadar küçüksün henüz. 
Elâlemin oğlu katil olmasın, 
elâlemin babası ölmesin, 
eve ekmekle uçurtma getirsin diye, 
orda onlar aldı göze ipi. 

İnsanlar, 
iyi insanlar, 
seslenin dünyanın dört köşesinden 
dur deyin, 
cellât geçirmesin ipi.

Berkley
Behey 
Berkley! 
Behey on sekizinci asrın filozof peskoposu. 
Felsefenden tüten günlük kokusu 
başımızı döndürmek içindir. 
Hayat kavgasında bizi 
dizüstü süründürmek içindir. 
Behey 
Berkley, 
Behey Allahın 
Cebrail şeklindeki Ezraili, 
Behey on sekizinci asrın en filozof katili! 
Hâlâ geziyor İskoçya köylerinde 
adımlarının sesi. 
Hâlâ uluyor adımlarının sesine 
tüyleri kanlı bir köpek. 
Hâlâ 
her gece titreyerek 
görüyor gölgeni İskoçya köylüleri 
evlerinin 
camlarında! 
Hâlâ 
kanlı beş parmağının izi var 
o beyaz buzlu camlar gibi şimal akşamlarında! 
Behey 
Berkley! 
Behey meyhane kızlarının kara cübbeli kavalyesi, 
Kıralın şövalyesi, 
sermayenin altın sesi, 
ve Allahın peskoposu! 
Felsefenden tüten günlük kokusu 
başımızı döndürmek içindir. 
Hayat kavgasında bizi 
dizüstü süründürmek içindir! 
Her kelimen 
kelepçelerken 
bileklerimizi, 
kıvrılan 
bir yılan 
gibi satırların 
sokmak istiyor yüreklerimizi. 
Beli hançerli bir İsaya benziyor resmin. 
Sivriliyor kitaplarından ismin 
sivri yosunlu ucundan 
kızıl kan 
damlıyan 
yeşil bir diş gibi. 
Her kitabın 
diz çökmüş önünde Rabbın 
kara kuşaklı bir keşiş gibi.. 
Sen bu kıyafetle mi bizi kandıracaktın, 
inandıracaktın? 
Biz İsanın vuslatını bekleyen 
bir rahibe değiliz ki! 
Behey 
Berkley! 
Behey tilkilerin şahı tilki! 
Çalarken satırların zafer düdüğü, 
küçük bir taş parçasının en küçüğü 
imparatorların imparatoru gibi çıkınca karşısına, 
hemen anlaşmak için 
bir kapı açıyorsun, 
binip Allahının sırtına 
soldan geri kaçıyorsun! 
Kaçma dur! 
Her yol Romaya gider, 
— bu belki doğrudur — 
fakat 
fikri evvel gören her felsefenin 
safsata iklimidir yelken açtığı yer! 
Bu bir hakikat 
— hem de mutlak cinsinden — ! 
İşte sen 
işte senin felsefen: 
Sen o sarı kırmızı rengini gördüğün 
cilâlı derisine parmaklarını sürdüğün 
parlak 
yuvarlak 
elmaya: 
«Fikirlerin bir 
terkibidir,» 
diyorsun! 
Dışımızda bize bağlanmadan 
var olan 
varlığı 
inkâr ediyorsun! 
Şu mavi deniz 
şu mavi denizde yüzen beyaz yelkenli gemi, 
kendi kendinden aldığın fikirlerdir, öyle mi? 
Mademki kendi fikrindir yüzen gemi, 
mademki kendi fikrindir umman, 
ne zaman var, 
ne mekân! 
Ne senin haricinde bir vücut 
ne senden evvel kimse mevcut, 
ne senden sonra kâinat baki 
bir sen 
bir de Allah hakikî. 
Lâkin ey kara meyhanelerin sarhoş papazı! 
Senin dışında değil miydi 
kıllı kollarında kıvranan meyhanecinin kızı? 
Yoksa kendi altında sen 
kendinle mi yattın? 
Diyelim ki senden evvel baban yok 
İsa gibi. 
Yine fakat bacakları arasından çıktığın 
Meryem gibi bir anan da mı yok! 
Diyelim ki yapyalnızsın 
Turu Sinada Musa gibi, 
ne yazık! Tevratını okuyan da mı yok! 
Çok yalan söylemişsin çok. 
Sen emin ol ki Berkley 
— olmasan da zarar yok — 
bu şi're benzer yazıda hissene düşen şey: 
biraz alay 
biraz şaka 
ve birkaç tokat 
— eldivensiz cinsinden — 
Neyleyim? 
Neş'e kavganın musikisidir. 
Kavgada kuvvetini kaybetmiş gibidir biraz 
neş'enin çelik ahengini duymayan adam; 
neş'e ... iyi şeydir vesselam, 
— baş döndürmezse eğer — 
ve işte bizimkiler 
güldüler mi, 
ağız dolusu gülüyorlar. 
Kabahat onların kuvvetinde: 
yoksa ne sende 
ne de bende! 
Dinle Berkley! 
— dinlemesen de olur — 
Biz dinleyelim: 
Beynimiz bal yoğuran 
bir kovan. 
Ona balı dolduran 
arıdır hayat. 
Aldığımız hislerin 
sonsuz derin 
pınarıdır kâinat! 
Kâinat geniş 
kâinat derin 
kâinat uçsuz bucaksız! 
Biz onun parçaları, 
biz ondan doğan bir sürü bacaksız! 
Biz o bacaksızların 
— anasını inkâr etmeyen cinsi — 
Çünkü biz 
emredenlere emir verenlerden değiliz! 
Bağlıyız toprağa 
kalın halatlar gibi kollarımızla! 
Çelik dişleri şimşekli çarklılar 
koparırken kara toprağın esrarını, 
biz 
seyretmedeyiz 
cihan içinden cihanların 
doğuşunu; 
kehkeşanların 
gümüş aydınlığında! 
Görmüşüz, 
görmedeyiz 
yılların yollarında toprak oluşunu 
kızıl kadife dudaklı kızların! 
Çiziyor hareketi gözlerimize 
sonsuz maviliklerde 
kuyrukluyıldızların 
sırma saçlarından kalan izler. 
Her habbe koynunda bir kubbeyi gizler!.. 
Şu denizler, 
şu denizlerin üstünde denizler gibi esen, 
rüzgârların uğultusu. 
Şu ipi kopmuş 
inci bir gerdanlık gibi damlayan su, 
şu bir damla su, 
uzaklaştıkça, yaklaşılan 
hakikati gizler.. 
Her yeni ummanla beraber 
bir yeni imkân! 
Kâinat geniş 
kâinat derin 
kâinat uçsuz bucaksız! 
Behey! 
Berkley! 
Behey bir karış boyuna bakmadan 
Karpatları inkâr eden cüce! 
Ahrete gittiysen eğer 
oradan bir taç gönder, 
süslemek için Allahının kafasını! 
Fakat buradan 
topla hemen tarağını tasını, 
Haraç mezat! 
Haraç mezat! 
götür pazara bir pula sat: 
Topraktaki saltanatın 
göğe çıkan tahtını! 
Yok üstünde tabiatın 
tabiattan gayri kuvvet!.. 
Tabiat geniş 
tabiat derin 
tabiat uçsuz bucaksız!..

Beş Satırla
Annelerin ninnilerinden 
spikerin okuduğu habere kadar, 
yürekte, kitapta ve sokakta yenebilmek yalanı, 
anlamak, sevgilim, o, bir müthiş bahtiyarlık, 
anlamak gideni ve gelmekte olanı.

Beyazıt Meydanı'ndaki Ölü
Bir ölü yatıyor 
on dokuz yaşında bir delikanlı 
gündüzleri güneşte 
geceleri yıldızların altında 
İstanbul'da, Beyazıt Meydanı'nda. 

Bir ölü yatıyor 
ders kitabı bir elinde 
bir elinde başlamadan biten rüyası 
bin dokuz yüz altmış yılı Nisanında 
İstanbul'da, Beyazıt Meydanı'nda. 

Bir ölü yatıyor 
vurdular 
kurşun yarası 
kızıl karanfil gibi açmış alnında 
İstanbul'da, Beyazıt Meydanı'nda. 

Bir ölü yatacak 
toprağa şıp şıp damlayacak kanı 
silâhlı milletimin hürriyet türküleriyle gelip 
zaptedene kadar 
büyük meydanı.

Bir Acayip Duygu
«Mürdüm eriği 
çiçek açmıştır. 
-- ilkönce zerdali çiçek açar 
mürdüm en sonra -- 
Sevgilim, 
çimenin üzerine 
diz üstü oturalım 
karşı-be-karşı. 
Hava lezzetli ve aydınlık 
" fakat iyice ısınmadı daha " 
çağlanın kabuğu 
yemyeşil tüylüdür 
henüz yumuşacık... 
Bahtiyarız 
yaşayabildiğimiz için. 
Herhalde çoktan öldürülmüştük 
sen Londra'da olsaydın 
ben Tobruk'ta olsaydım, bir İngiliz şilebinde yahut... 
Sevgilim, 
ellerini koy dizlerine 
" bileklerin kalın ve beyaz " 
sol avucunu çevir : 
gün ışığı avucunun içindedir 
kayısı gibi... 
Dünkü hava akınında ölenlerin 
yüz kadarı beş yaşından aşağı, 
yirmi dördü emzikte... 
Sevgilim, 
nar tanesinin rengine bayılırım 
" nar tanesi, nur tanesi " 
kavunda ıtrı severim 
mayhoşluğu erikte ..........» 
.......... yağmurlu bir gün 
yemişlerden ve senden uzak 
" daha bir tek ağaç bahar açmadı 
kar yağması ihtimali bile var " 
Bursa cezaevinde 
acayip bir duyguya kapılarak 
ve kahredici bir öfke içinde 
inadıma yazıyorum bunları, 
kendime ve sevgili insanlarıma inat.

Bir Ayrılış Hikayesi
Erkek kadına dedi ki: 
- Seni seviyorum, 
ama nasıl? 
avuçlarımda camdan bir parça gibi kalbimi sıkıp 
parmaklarımı kanatarak 
kırasıya, 
çıldırasıya... 
Erkek kadına dedi ki: 
- Seni seviyorum, 
ama nasıl? 
kilometrelerce derin, kilometrelerce dümdüz, 
yüzde yüz, yüzde bin beşyüz 
yüzde hudutsuz kere yüz... 
Kadın erkeğe dedi ki: 
- Baktım 
dudağımla, yüreğimle, kafamla; 
severek, korkarak, eğilerek, 
dudağına, yüreğine, kafana. 
Şimdi ne söylüyorsam 
karanlıkta bir fısıltı gibi sen öğrettin bana... 
Ve artık 
biliyorum: 
Toprağın 
Yüzü güneşli bir ana gibi 
En son, en güzel çocuğunu emzirdiğini... 

Fakat neyleyim 
saçlarım dolanmış 
ölmekte olanın parmaklarına 
başımı kurtarmam kâbil 
değil! 
Sen 
yürümelisin, 
yeni doğan çocuğun 
gözlerine bakarak... 

Sen 
yürümelisin, 
beni bırakarak... 

Kadın sustu. 

SARILDILAR 

Bir kitap düştü yere... 
Kapandı bir pencere... 

AYRILDILAR...

Bir Cezaevinde, Tecritteki Adamın Mektupları
1 
Senin adını 
kol saatımın kayışına tırnağımla kazıdım. 
Malum ya, bulunduğum yerde 
ne sapı sedefli bir çakı var, 
(bizlere âlâtı-katıa verilmez), 
ne de başı bulutlarda bir çınar. 
Belki avluda bir ağaç bulunur ama 
gökyüzünü başımın üstünde görmek 
bana yasak... 
Burası benden başka kaç insanın evidir? 
Bilmiyorum. 
Ben bir başıma onlardan uzağım, 
hep birlikte onlar benden uzak. 
Bana kendimden başkasıyla konuşmak 
yasak. 
Ben de kendi kendimle konuşuyorum. 
Fakat çok can sıkıcı bulduğumdan sohbetimi 
şarkı söylüyorum karıcığım. 
Hem, ne dersin, 
o berbat, ayarsız sesim 
öyle bir dokunuyor ki içime 
yüreğim parçalanıyor. 
Ve tıpkı o eski 
acıklı hikâyelerdeki 
yalnayak, karlı yollara düşmüş, yetim bir çocuk gibi bu yürek, 
mavi gözleri ıslak 
kırmızı, küçücük burnunu çekerek 
senin bağrına sokulmak istiyor. 
Yüzümü kızartmıyor benim 
onun bu an 
böyle zayıf 
böyle hodbin 
böyle sadece insan 
oluşu. 

Belki bu hâlin 
fizyolojik, psikolojik filân izahı vardır. 
Belki de sebep buna 
bana aylardır 
kendi sesimden başka insan sesi duyurmayan 
bu demirli pencere 
bu toprak testi 
bu dört duvardır... 

Saat beş, karıcığım. 
Dışarda susuzluğu 
acayip fısıltısı 
toprak damı 
ve sonsuzluğun ortasında kımıldanmadan duran 
bir sakat ve sıska atıyla, 
yani, kederden çıldırtmak için içerdeki adamı 
dışarda bütün ustalığı, bütün takım taklavatıyla 
ağaçsız boşluğa kıpkızıl inmekte bir bozkır akşamı. 

Bugün de apansız gece olacaktır. 
Bir ışık dolaşacak yanında sakat, sıska atın. 
Ve şimdi karşımda haşin bir erkek ölüsü gibi yatan 
bu ümitsiz tabiatın 
ağaçsız boşluğuna bir anda yıldızlar dolacaktır. 
Yine o malum sonuna erdik demektir işin, 
yani bugün de mükellef bir daüssıla için 
yine her şey yerli yerinde işte, her şey tamam. 
Ben, 
ben içerdeki adam 
yine mutad hünerimi göstereceğim 
ve çocukluk günlerimin ince sazıyla 
suzinâk makamından bir şarkı ağzıyla 
yine billâhi kahredecek dil-i nâşâdımı 
seni böyle uzak, 
seni dumanlı, eğri bir aynadan seyreder gibi 
kafamın içinde duymak... 

2 
Dışarda bahar geldi karıcığım, bahar. 
Dışarda, bozkırın üstünde birdenbire 
taze toprak kokusu, kuş sesleri ve saire... 
Dışarda bahar geldi karıcığım, bahar, 
dışarda bozkırın üstünde pırıltılar... 
Ve içerde artık böcekleriyle canlanan kerevet, 
suyu donmayan testi 
ve sabahları çimentonun üstünde güneş... 
Güneş, 
artık o her gün öğle vaktine kadar, 
bana yakın, benden uzak, 
sönerek, ışıldayarak 
yürür... 
Ve gün ikindiye döner, gölgeler düşer duvarlara, 
başlar tutuşmaya demirli pencerenin camı : 
dışarda akşam olur, 
bulutsuz bir bahar akşamı... 
İşte içerde baharın en kötü saatı budur asıl. 
Velhasıl 
o pul pul ışıltılı derisi, ateşten gözleriyle 
bilhassa baharda ram eder kendine içerdeki adamı 
hürriyet denen ifrit... 
Bu bittecrübe sabit, karıcığım, 
bittecrübe sabit... 

3 
Bugün pazar. 
Bugün beni ilk defa güneşe çıkardılar. 
Ve ben ömrümde ilk defa gökyüzünün bu kadar benden uzak
bu kadar mavi 
bu kadar geniş olduğuna şaşarak 
kımıldanmadan durdum. 
Sonra saygıyla toprağa oturdum, 
dayadım sırtımı duvara. 
Bu anda ne düşmek dalgalara, 
bu anda ne kavga, ne hürriyet, ne karım. 
Toprak, güneş ve ben... 
Bahtiyarım...

Bir Dakika
Deniz durgun göl gibi, gitgide genişliyor 
Sular kayalıklarda nurdan izler işliyor, 
Engine sarkan gökler baştan başa yıldızlı.. 
Şimdi göğsümde kalbim çarpıyor hızlı hızlı. 

Göklerden bir yıldızın gölgesi düşmüş suya 
Dalmış suyun koynunda bir gecelik uykuya 
Bazan uzunlaşıyor, bazan da kıvranıyor 
Durgun suyun altında bir mum gibi yanıyor 

Yakın olayım diye bu gökten gelen ize 
Öyle eğilmişim ki kayalardan denize 
Alnımdan düşen saçlar yorulmuş suya değdi 
Baktım geniş ufuklar başımın üstündeydi 

Bilemem nasıl oldu geldi ki öyle bir an 
Yenilmez bir haz duyup denize atılmaktan 
Kurtulmak ne kolaymış faniliğimden dedim 
Doğruldum atılırken bir dakika titredim 

Bir dakika sonsuzluk doldu taştı gönlümden 
Bir dakika bir ömrü kurtarmıştı ölümden.

Bir Gemici Türküsü
Rüzgâr, 
yıldızlar 
ve su. 
Bir Afrika rüyasının uykusu 
düşmüş dalgalara. 

Işıltılı, kara 
bir yelken gibi ince 
direğinde geminin. 
Geçmekteyiz içinden 
bir sayısız 
bir uçsuz bucaksız yıldızlar âleminin. 

Yıldızlar 
rüzgâr 
ve su. 
Başüstünde bir gemici korosu 
su gibi, rüzgâr gibi, yıldızlar gibi bir türkü söylüyor, 
yıldızlar gibi 
rüzgâr gibi 
su gibi bir türkü. 
Bu türkü diyor ki, "Korkumuz yok! 
İnmedi bir gün bile gözlerimize 
bir kış akşamı gibi karanlığı korkunun." 
Bu türkü 
diyor ki, 
"Bir gülüşün ateşiyle yakmasını biliriz 
ölümün önünde sigaramızı." 
Bu türkü 
diyor ki, 
"Çizmişiz rotamızı 
dostların alkışlarıyla değil 
gıcırtısıyla düşmanın 
dişlerinin." 
Bu türkü diyor ki, "Dövüşmek.." 
Bu türkü diyor ki, "Işıklı büyük 
ışıklı geniş ve sınırsız bir limana 
dümen suyumuzda sürüklemek denizi.." 
Bu türkü diyor ki, "Yıldızlar 
rüzgâr 
ve su..." 

Başüstünde bir gemici korosu 
bir türkü söylüyor; 
yıldızlar gibi 
rüzgâr gibi, 
su gibi bir türkü..

Bir Hazin Hürriyet
Satarsın gözlerinin dikkatini, ellerinin nurunu, bir lokma bile tatmadan 
yoğurursun 
bütün nimetlerin hamurunu. 
Büyük hürriyetinle çalışırsın el kapısında, ananı ağlatanı 
Karun etmek hürriyetiyle hürsün! 

Sen doğar doğmaz dikilirler tepene, 
işler ömrün boyunca durup dinlenmeden yalan 
değirmenleri, 
büyük hürriyetinle parmağın şakağında düşünürsün vicdan 
hürriyetiyle hürsün! 

Başın ensenden kesik gibi düşük, 
kolların iki yanında upuzun, 
büyük hürriyetinle dolaşıp durursun, 
işsiz kalmak hürriyetiyle hürsün! 

En yakın insanınmış gibi verirsin memleketini, günün birinde, mesela, 
Amerika'ya ciro ederler onu seni de büyük hürriyetinle beraber, 
hava üssü olmak hürriyetiyle hürsün! 

Yapışır yakana kopası elleri Valstrit'in, günün birinde, diyelim ki, 
Kore'ye gönderilebilirsin, büyük hürriyetinle bir çukura 
doldurulabilirsin, meçhul asker olmak hürriyetiyle hürsün! 

Bir alet, bir sayı, bir vesile gibi değil insan gibi yaşamalıyız dersin, 
büyük hürriyetinle basarlar kelepçeyi, 
yakalanmak, hapse girmek, hatta asılmak hürriyetinle 
hürsün 

Ne demir, ne tahta, ne tül perde var hayatında, hürriyeti seçmene lüzum yok 
hürsün. 

Bu hürriyet hazin şey yıldızların altında.

Bir Kız Vardı Japonya'da
Bir kız vardı Japonya'da 
ufacık, tefecik bir kız, 
Bir bulut vardı dünyada 
işi: öldürmekti yalnız. 

Bu bulut bu kızcağızın 
öldürdü nineciğini, 
külünü göğe savurdu, 
sonra, yine apansızın 
gelip babasını vurdu, 
sonra da kızın kendisini. 
Ve doymadı ve doymadı 
yeni kurbanlar arıyor. 
Atom ölümüdür adı, 
karanlıkta bağırıyor. 

Büyük bir birlik kuralım, 
canavarı susturalım. 
Savaş cengine gidelim, 
canavarı yok edelim.

Bir Küvet Hikayesi
1 
Süleyman'a karısı telefon etti : 
- Konuşan ben, 
ben, Fahire. 
Tanımadın mı sesimden? 
Demek çok bağırdım birdenbire. 
Çığlık mı? 
Belki... 
Hayır, 
çocuklar hasta değil. 
Dinle beni : 
İşini bırak da gel, 
çabuk ol ama. 
Telefonda anlatamam, 
olmaz. 
Daha kıyamet kadar vakit var akşama. 
Saatlar, saatlar, 
kıyamet kadar. 
Sorma. 
Dinle beni... 
Hemen vapur bulamazsan 
Üsküdar'a kayıkla geç. 
Bir taksiye atla. 
Paran yoksa 
patrondan avans al. 
Yolda hiçbir şey düşünme, 
mümkün mertebe yalansız gelmeye çalış. 
Yalan kuvvetliye söylenir 
ben kuvvetsizim. 
Alay etme kuzum. 
Evet kar yağacak, 
evet 
hava güzel. 
Koynuna girdiğim adam gibi 
kocam gibi değil, 
büyüğüm, akıllım, 
babam gibi gel... 


2 
Geldi Süleyman, 
Fahire, kocası Süleyman'a sordu : 
- Doğru mu? 
- Evet. 
- Teşekkür ederim Süleyman. 
Bak işte rahatladım. 
Bak işte ağlamıyorum artık. 
Nerde buluşuyordunuz? 
- Bir otelde. 
- Beyoğlu tarafında mı? 
- Evet. 
- Kaç defa? 
- Ya üç, ya dört. 
- Üç mü, dört mü? 
- Bilmiyorum. 
- Bunu hatırlamak bu kadar mı güç Süleyman? 
- Bilmiyorum. 
- Demek ki bir otel odasında. 
Kim bilir çarşaflar nasıl kirliydi. 
Bir İngiliz romanında okudum, 
bu işlere yarayan otellerde 
kırık küvetler varmış. 
Sizinkinde de var mıydı Süleyman? 
- Bilmiyorum. 
- Hele düşün, 
toz pembe çiçekli, kırık bir küvet? 
- Evet. 
- Hiç hediye verdin mi? 
- Hayır. 
- Çukulata, filân? 
- Bir defa. 
- Çok mu seviyordun? 
- Sevmek mi? 
Hayır... 
- Başkaları da var mı Süleyman? 
- Yok. 
- Olmadı mı? 
- Hayır. 
- Bunu sevdin demek... 
Başkaları da olsaydı 
daha rahat ederdim... 
Çok mu güzel yatıyordu? 
- Hayır. 
- Doğru söyle, bak ne kadar cesurum... 
- Doğru söylüyorum... 
- Zaten gösterdiler bana. 
İnek gibi karı. 
Belimden kalın bacakları... 
Fakat zevk meselesi bu... 
Bir sual daha, Süleyman : 
Niçin? 
- Bilmiyorum... 
Karanlıkta pencerenin hizasında 
karlı, ağır bir çam dalı. 
Bir hayli zaman oldu 
sofada asma saat on ikiyi çalalı. 

3 
Süleyman'ın karısı Fahire 
şunları anlattı kocasına ertesi gün : 
- ... Dayanılmaz bir acı halindeydi 
kendime karşı duyduğum merhamet, 
ölmeye karar verdimdi, Süleyman... 
Annem, çocuklarım ve en önde sen 
bulacaktınız karda ayak izlerimi. 
Bekçi, polisler, bir tahta merdiven 
ve bir kadın ölüsü çıkaracaktınız 
arka arsada bostan kuyusundan. 
Kolay mı? 
Gece bostan kuyusuna doğru yürümek, 
sonra kenarına çıkıp durarak 
baş aşağı atlamak karanlığına? 

Fakat bulmadınızsa eğer 
karda ayak izlerimi 
sade korktuğumdan değil. 
Bekçi, merdiven, polisler, 
dedikodu, kepazelik, 
aldatılmış bir zevcenin intiharı : 
komik. 
Niçin öldüğümü anlatmak müşkül. 
Kime? Herkese, sana meselâ. 
İnsan, ölmeye karar verirken bile 
insanları düşünüyor... 
Sen yatakta uyuyordun 
yüzün rahat, 
her zaman nasıl uyursan 
ondan evvel ve o varken. 
Dışarda kar yağmaya başladı. 
Bir tek gecelikle çıkmak balkona : 
Zatürree ertesi gün, 
nümayişsiz ölüvermek. 
Hayır, 
hiç aklıma gelmedi nezle olmak ihtimali. 
Yaktım sobamızı. 
İyice ısınmak lâzım ilkönce. 
Ciğer bir çay bardağı gibi çatlarmış. 
Pencereye, kara bakıyorum : 
«Eşini gaip eyleyen bir kuş 
gibi kar 
geçen eyyamı nev baharı arar...» 
Babam bu şiiri çok severdi. 
Sen beğenmezsin. 
«Sağdan sola, soldan sağa lerzânı girizan...» 
Lambayı söndürmeden balkona çıktım. 
« ... gibi kar 
düşer düşer ağlar...» 
Oturdum balkonda iskemleye. 
Havada çıt yok. 
Karanlık bembeyaz. 
Uykudayım sanki. 
Sanki çok sevdiğim bir insan 
korkarak beni uyandırmaktan 
yumuşacık dolaşıyor etrafımda. 
Üşümüyordum. 
Kederim duruluyor 
berraklaşıyor. 
Odanın camlı kapısından balkona vuran ışık 
sıcak bir kumaş gibiydi üstünde dizlerimin. 
Ben rehavetli bir mahzunluk içinde 
acayip şeyler düşünüyordum : 
Feneryolu'ndaki çınar 
150 yaşındaymış. 
Ömrü bir gün süren böcekler. 
Gün gelecek 
insanlar çok uzun 
çok bahtiyar yaşayacaklar. 
İnsanın yüreği ve kafası var... 
İnsanın elleri... 
İnsan? 
Ne zamanki, 
nerdeki, 
hangi sınıftan? 
Onların insanları, 
bizim insanlarımız. 
Ve her şeye rağmen 
yeni bir dünya için yapılan kavga. 
Sonra sen 
ben 
bir kırık küvet 
ve benim 
kendime karşı duyduğum merhamet... 
Kar durdu. 
Sökmek üzre şafak. 
Utanarak 
odaya döndüm. 
O anda uyansaydın 
sarılıp boynuna... 
Uyanmadın. 
Evet, 
çok şükür nezle bile değilim. 
Şimdi? 
Zaman zaman hatırlayıp 
zaman zaman unutacağım. 
Yine yan yana yaşayacağız 
beni sevdiğine emin olarak. 

4 
Altı ay kadar geçti aradan. 
Bir gece karı koca denizden dönüyorlardı. 
Gökte yıldızlar, ağaçlarda yaz meyveleri vardı. 
Fahire birdenbire durdu 
baktı muhabbetle kocasının gözlerine 
ve suratına tükürür gibi bir tokat vurdu.

Bu Vatana Nasıl Kıydılar
İnsan olan vatanını satar mı? 
Suyun içip ekmeğini yediniz. 
Dünyada vatandan aziz şey var mı? 
Beyler bu vatana nasıl kıydınız? 

Onu didik didik didiklediler, 
saçlarından tutup sürüklediler. 
götürüp kâfire : "Buyur..." dediler. 
Beyler bu vatana nasıl kıydınız? 

Eli kolu zincirlere vurulmuş, 
vatan çırılçıplak yere serilmiş. 
Oturmuş göğsüne Teksaslı çavuş. 
Beyler bu vatana nasıl kıydınız? 

Günü gelir çarh düzüne çevrilir, 
günü gelir hesabınız görülür. 
Günü gelir sualiniz sorulur : 
Beyler bu vatana nasıl kıydınız?

Bugün Pazar
Bugün pazar. 
Bugün beni ilk defa güneşe çıkardılar. 
Ve ben ömrümde ilk defa gökyüzünün 
bu kadar benden uzak 
bu kadar mavi 
bu kadar geniş olduğuna şaşarak 
kımıldamadan durdum. 
Sonra saygıyla toprağa oturdum, 
dayadım sırtımı duvara. 
Bu anda ne düşmek dalgalara, 
bu anda ne kavga, ne hürriyet, ne karım. 
Toprak, güneş ve ben... 
Bahtiyarım...

Bulut mu Olsam
Denizin üstünde ala bulut 
yüzünde gümüş gemi 
içinde sarı balık 
dibinde mavi yosun 
kıyıda bir çıplak adam 
durmuş düşünür. 

Bulut mu olsam, 
gemi mi yoksa? 
Balık mı olsam, 
yosun mu yoksa?.. 
Ne o, ne o, ne o. 
Deniz olunmalı, oğlum, 
bulutuyla, gemisiyle, balığıyla, yosunuyla.

Bulutlar Adam Öldürmesin
Analardır adam eden adamı 
aydınlıklardır önümüzde gider. 
Sizi de bir ana doğurmadı mı? 
Analara kıymayın efendiler. 
Bulutlar adam öldürmesin. 

Koşuyor altı yaşında bir oğlan, 
uçurtması geçiyor ağaçlardan, 
siz de böyle koşmuştunuz bir zaman. 
Çocuklara kıymayın efendiler. 
Bulutlar adam öldürmesin. 

Gelinler aynada saçını tarar, 
aynanın içinde birini arar. 
Elbet böyle sizi de aradılar. 
Gelinlere kıymayın efendiler. 
Bulutlar adam öldürmesin. 

İhtiyarlıkta aklına insanın, 
tatlı anıları gelmeli yalnız. 
Yazıktır, ihtiyarlara kıymayın, 
efendiler, siz de ihtiyarsınız. 
Bulutlar adam öldürmesin.

Büyük İnsanlık
Büyük insanlık gemide güverte yolcusu 
tirende üçüncü mevki 
şosede yayan 
büyük insanlık. 

Büyük insanlık sekizinde işe gider 
yirmisinde evlenir 
kırkında ölür 
büyük insanlık. 

Ekmek büyük insanlıktan başka herkese yeter 
pirinç de öyle 
şeker de öyle 
kumaş da öyle 
kitap da öyle 
büyük insanlıktan başka herkese yeter. 

Büyük insanlığın toprağında gölge yok 
sokağında fener 
penceresinde cam 
ama umudu var büyük insanlığın 
umutsuz yaşanmıyor.

Büyük Taarruz
Dağlarda tek 
tek 
ateşler yanıyordu. 
Ve yıldızlar öyle ışıltılı öyle ferahtılar ki 
sayak kalpaklı adam 
nasıl ve ne zaman geleceğini bilmeden 
güzel, rahat günlere inanıyordu 
ve gülen bıyıklarıyla duruyordu ki mavzerinin yanında, 
birden bire beş adım sağında onu gördü. 
Paşalar onun arkasındaydılar. 
O, saati sordu. 
Paşalar `üç' dediler. 
Sarışın bir kurda benziyordu. 
Ve mavi gözleri çakmak çakmaktı. 
Yürüdü uçurumun kenarına kadar, 
eğildi durdu. 
Bıraksalar 
ince uzun bacakları üstünde yaylanarak 
ve karanlıkta akan bir yıldız gibi kayarak 
Kocatepe'den Afyon Ovası'na atlayacaktı.

Çankırı Hapishanesinden Mektuplar I
Saat dört, 
yoksun. 
Saat beş, 
yok. 
Altı, yedi, 
ertesi gün, 
daha ertesi 
ve belki 
kim bilir... 

Hapisane avlusunda 
bir bahçemiz vardı. 
Sıcak bir duvar dibinde 
on beş adım kadardı. 

Gelirdin, 
yan yana otururduk, 
kırmızı ve kocaman 
muşamba torban 
dizlerinde... 

Kelleci Memed'i hatırlıyor musun? 
Sübyan koğuşundan. 
Başı dört köşe, 
bacakları kısa ve kalın 
ve elleri ayaklarından büyük. 
Kovanından bal çaldığı adamın 
taşla ezmiş kafasını. 
"Hanım abla" derdi sana. 
Bizim bahçemizden küçük bir bahçesi vardı, 
tepemizde, yukarda, 
güneşe yakın, 
bir konserve kutusunun içinde... 

Bir Cumartesi gününü, 
hapisane çeşmesiyle ıslanan 
bir ikindi vaktini hatırlıyor musun? 
Bir türkü söylediydi kalaycı Şaban Usta, 
aklında mı : 
"Beypazarı meskenimiz, ilimiz, 
kim bilir nerde kalır ölümüz...?" 

O kadar resmini yaptım senin 
bana birini bırakmadın. 
Bende yalnız bir fotoğrafın var : 
bir başka bahçede 
çok rahat 
çok bahtiyar 
yem verip tavuklara 
gülüyorsun. 

Hapisane bahçesinde tavuklar yoktu, 
fakat pek âlâ gülebildik 
ve bahtiyar olmadık değil. 
Nasıl haberler aldık 
en güzel hürriyete dair, 
nasıl dinledik ayak seslerini 
yaklaşan müjdelerin, 
ne güzel şeyler konuştuk 
hapisane bahçesinde...

Çankırı Hapishanesinden Mektuplar II
Bir akşamüstü 
oturup 
hapisane kapısında 
rubailer okuduk Gazalî'den : 
"Gece : 
büyük lâciverdî bahçe. 
Altın pırıltılarla devranı rakkaselerin. 
Ve tahta kutularda upuzun yatan ölüler. 
Bir gün eğer, 
benden uzak, 
karanlık bir yağmur gibi, 
canını sıkarsa yaşamak 
tekrar Gazalî'yi oku. 
Ve Pîrâyende'm benim, 
ben eminim 
sen sadece merhamet duyacaksın 
ölümün karşısında onun 
ümitsiz yalnızlığı 
ve muhteşem korkusuna. 

Bir akar su getirsin Gazalî'yi sana : 
"- Toprak bir kâsedir 
çömlekçinin rafında tâcidar, 
ve zafer yazıları 
yıkılmış duvarlarında Keyhüsrevin..." 

Birikip sıçramalar. 
Soğuk 
sıcak 
serin. 

Ve büyük lâciverdi bahçede 
başsız ve sonsuz 
ve durup dinlenmeden 
devranı rakkaselerin... 

Bilmiyorum, neden 
aklımda hep 
ilkönce senden duyduğum 
Çankırılı bir cümle var : 
"Pamukladı mıydı kavaklar 
kiraz gelir ardından." 
Kavaklar pamukluyor Gazalî'de, 
fakat 
görmüyor, üstat, 
kirazın geldiğini. 
Ölüme ibadeti bundandır. 

Şeker Ali yukarda, koğuşta bağlama çalıyor. 
Akşam. 
Dışarda çocuklar bağrışıyorlar. 
Çeşmeden akıyor su. 
Ve jandarma karakolunun ışığında 
akasyalara bağlı üç kurt yavrusu. 
Açıldı demirlerin dışında 
büyük, lâciverdî bahçem. 
A s l o l a n h a y a t t ı r ... 

Beni unutma Hatçem...

Çankırı Hapishanesinden Mektuplar III
Bugün çarşamba : 
- biliyorsun - 
Çankırı'nın pazarı. 
Demir kapımızdan geçip 
kamış sepetimizde bize kadar gelecek 
yumurtası, bulguru, 
yaldızlı, mor patlıcanları... 

Dün köylerden inenleri seyrettim : 
yorgundular, 
kurnaz 
ve şüpheli, 
ve kaşlarının altında keder. 
Erkekler eşeklerde, 
kadınlar çıplak ayaklarının üstünde geçtiler. 
Herhalde içlerinde senin bildiklerin vardır. 
Herhalde iki çarşambadır pazarda : 
kırmızı başörtülü 
"kibirsiz" İstanbulluyu aramışlardır...

Çankırı Hapishanesinden Mektuplar IV
Sıcaklar bildiğin gibi değil 
ve ben ki yalı uşağıyım, 
deniz ne kadar uzak... 

İkiyle beş arası 
cibinliğin altına uzanarak 
ter içinde 
kımıldanmadan 
gözlerim açık 
dinliyorum sineklerin uğultusunu. 
Biliyorum : 
şimdi avluda 
duvarlara çarpıyorlardır suyu, 
kızgın, kırmızı taşlar tütüyordur. 
Ve dışarda, otları yanmış kalenin eteğinde 
bir kezzap aydınlığı içindedir 
simsiyah kiremitleriyle şehir... 

Geceleri birdenbire rüzgâr çıkıyor. 
sonra kayboluyor birdenbire. 
Ve karanlıkta canlı bir mahluk gibi soluyup, 
yumuşak, tüylü ayaklarıyla dolaşarak 
bizi bir şeylerle tehdit ediyor sıcak. 
Ve zaman zaman 
ürpermelerle duyuyoruz derimizin üstünde 
bir korku halinde tabiatı... 

Bir zelzele olabilir. 
Zaten üç günlük yere geldi, 
salladı çapanoğlu Yozgad'ı. 
Ve yerlilerin kavlince : 
altı tekmil tuz madeni olduğundan 
yıkılacak Çankırı şehri 
kıyametten kırk gün önce. 

Yatıp bir gece 
başın bir kalasla ezilmiş, 
çıkmamak sabaha... 
Ölümün bu kadar körü ve mendeburu... 
Ben yaşamak istiyorum biraz daha, 
daha bir hayli yaşamak. 
Bunu birçok şey için istiyorum, 
birçok 
çok mühim şeyler.

Çankırı Hapishanesinden Mektuplar V
Saat beşte akşam oluyor : 
insanın üstüne doğru yürüyen bulutlarla. 
Yağmur taşıdıkları belli. 
Birçoğu 
elle tutulacak kadar alçaktan geçiyorlar... 
Bizim odanın yüz mumluğu, 
terzilerin gaz lambası yandı. 
Terziler ıhlamur içiyorlar... 
Kış geldi demektir... 
Üşüyorum. 
Fakat kederli değilim. 
Yalnız bize mahsus bir imtiyazdır : 
kış günleri hapisanede, 
sade hapisanede değil, 
bu kocaman 
bu ısınası 
bu ısınacak dünyada 
üşüyüp 
kederli olmamak...

Çarlık Rusyasının Ölümü
Bin dokuz yüz on yedi 
ikinciteşrin yedi... 
Yumuşak ve derin 
sesiyle Lenin: 
"Dün erkendi, yarın geç 
zaman tamam bugün," dedi.. 
Yağlı çarklılarla yağlı işçiler: 
"Bugün!" dedi. 
Ölümü açlıktan öldüren siper: 
"Bugün!" dedi. 
Ağır 
çelik 
kara 
toplarıyla AVRORA: 
"BUGÜN!" dedi, 
"BUGÜN!" dedi.. 
............... 
....... 
.......... 
................. 
Artık 
ne kışlık sarayda 
sarhoş eteklerin ipekli sesi, 
ne paskalya çanlarında deli duası çarın, 
ne Sibirya yollarında zincir iniltisi... 
Artık 
votka kadehlerinde ıslanmıyacak 
sarı sarkık bıyıkları pameşçiklerin. 
Kara toprağın üstünde bir avuç kan gibi 
yanmıyacak, 
bakır sakalları 
açlıktan ölen mujiklerin. 
Artık 
kararmıyacaktır karlı sokaklar 
kara bir rüzgâr gibi geçen 
Çarın kazaklarından. 
Sarkmıyacaktır işçi kadınların 
kanlı saçları: 
kara kalpaklı kazakların mızraklarından. 
Yandı kanatları iki başlı kara kartalın, 
düştü yere, 
öldü. 
Buzlu Baltık denizinin kıyısında 
bir pencere örtüldü. 
Açıldı bir pencere.... 
Bin dokuz yüz on yedi 
ikinciteşrin yedi...

Cevap Numara Dört
Onlar istiyorlar ki 
çift ağızlı baltalarıyla 
yuvarlansın kafalarımız önüne yarın - 
o kara gömlekleri beyaz kordonlu 
golf pantolonlu 
kadroların.. 
KARDEŞLER! 
Onlara sokakta rastlarsanız eğer 
ölümü görmüş gibi çevirin başınızı. 
Kirpiksiz sarı gözler gözünüze bakarken 
arkadan sırtınıza bir 
bıçak girebilir... 
Onlar istiyorlar ki 
kara toprağın kalbi durana kadar 
biz pazarda kelepir bir mal gibi satalım 
kafamızın ışığını, gücünü kolumuzun.. 
Kadınlarımızı karşılarında oynatalım. 
Ve dumanlanmağa başlayınca 
gözümüzün bakışı, 
yavaşlayınca 
damarlarımızda kanın akışı 
karaya vurmuş balıklar gibi 
köprü altlarında yatalım.. 
KARDEŞLER! 
Onlara elleriniz dokunmuşsa eğer 
yedi tas su dökün ellerinize. 
Yırtarak bayramlık gömleğimi ben 
peşkir yaparım size... 
Biz 
ayrı dillerde aynı şarkıyı okuyanlar, 
Biz 
aynı yastıkta yatar gibi 
toprağa başlarını yan yana koyanlar, 
Biz, 
yüzümüzün derisi koyu açık yanmış diye, 
saçlarımız ayrı ayrı boyanmış diye 
barsaklarımızı birbirimizin avucuna dökerek 
birbirimizin gırtlağını dişimizle sökerek 
gebereceğiz... 
Ve kadrolar 
parlatarak 
kara gömleklerinin beyaz kordonlarını 
gömecekler kadife koltuklara 
golf pantolonlarını... 
KARDEŞLER! 
Onların adına benziyorsa adınız eğer 
adınızı değiştirin. 
Vebanın girdiği kapıdan girin 
onların evine atmayın ayak.... 
Onlar istiyorlar ki 
çift ağızlı baltalarıyla 
yuvarlansın kafalarımız önüne yarın - 
o kara gömlekleri beyaz kordonlu 
golf pantolonlu 
kadroların......

Ceviz Ağacı
Başım köpük köpük bulut, içim dışım deniz, 
Ben bir ceviz ağacıyım Gülhane Parkı'nda, 
Budak budak, şerham şerham ihtiyar bir ceviz. 
Ne sen bunun farkındasın, ne polis farkında. 

Ben bir ceviz ağacıyım Gülhane Parkı'nda. 
Yapraklarım suda balık gibi kıvıl kıvıl. 
Yapraklarım ipek mendil gibi tiril tiril, 
Koparıver, gözlerinin, gülüm, yaşını sil. 
Yapraklarım ellerimdir, tam yüz bin elim var. 
Yüz bin elle dokunurum sana, İstanbul'a. 
Yapraklarım gözlerimdir, şaşarak bakarım. 
Yüz bin gözle seyrederim seni, İstanbul'u. 
Yüz bin yürek gibi çarpar, çarpar yapraklarım. 

Ben bir ceviz ağacıyım Gülhane Parkı'nda. 
Ne sen bunun farkındasın, ne polis farkında.

Ceviz Ağacı İle Topal Yunus'un Hikayesi
Burda bir dostumuz var : 
Çerkeş'in 
Kavak köyünden. 
Büyük kitaplar gibi 
içinde bir şeyler saklı. 
Akıllı adamlara 
ajans haberlerine 
ve bilmeceye meraklı. 
Adı : Yunus. 
Ateşimizi yakıp 
suyumuzu veriyor. 
Ağaçlardan 
ve günlerden konuşuyoruz. 
Herhal ilerdedir 
yaşanacak günlerin 
en güzelleri. 
Şimdilik 
sohbetimizde kederi : 
kesilip 
satılmış 
bir ceviz ağacının... 

Onu tanıyoruz : 
avlunun içinde 
kapının solundaydı. 
Ve altı yaşında 
dalından düştü Yunus, 
topallığı ondandır. 

Öküzler topalları sever, 
çünkü topallar ağır yürürler. 
Öküzler topalları sever, 
ceviz ağaçları sevmez topalları : 
çünkü topallar sıçrayamazlar yemişlere, 
çünkü üzerlerine çıkıp 
silkeleyemezler dalları. 
Ceviz ağaçları sevmez topalları... 

Bir acayiptir muhabbet bahsi : 
mutlaka kendini dereye atmaz 
sevilmeyenlerin hepsi. 
İnsanların hünerleri çoktur : 
insanlar 
sevilmeden de sevmesini bilirler... 

Bir acayiptir muhabbet bahsi, 
bir acayiptir 
ceviz ağacı ile 
topal Yunus'un hikâyesi... 

..... Cevizlerini Eylülde döker, 
yaprakları yeşil dururdu Kasıma kadar. 
Ve Çerkeş yolu üzerinden 
sabah namazı ışıyıp geldiği zaman, 
kadınlardan önce uyanırdı dalları. 
Altından geçerken düşünürdü Yunus... 

..... Düşünmek : 
ne mukaddes bir iş 
ne felâket 
ne de bahtiyarlıktı, 
ve ölüm : 
mutlaka varılıp dönülmeyen, 
fakat üzerinde düşünülmeyen 
bir köydü Yunus için... 

..... Cevizlerini Eylülde döker, 
yaprakları yeşil dururdu Kasıma kadar. 
Güneşte gölgesi hain olurdu, 
rüzgârda konuşurdu kendi kendine, 
dalları yukardan Yunus'a bakar... 

..... Gündüzleri yıldızların niye söndüğünü, 
dünyanın yuvarlak olduğunu 
ve güneşin etrafında döndüğünü 
bilmiyordu Yunus. 
Bunları biz anlattık ona 
şaşıp kalmadı... 

..... Cevizlerini Eylülde döker, 
yaprakları yeşil dururdu Kasıma kadar. 
Yüksekti, genişti alabildiğine. 
Üç kişi el ele versen 
kütüğünü çeviremezdin. 
Gece altında oturdun muydu 
yıldızları göremezdin. 
Her gece altında otururdu Yunus... 

..... Çinli müslümanlara, 
burunları tek boynuzlu gergedanlara, 
ve bir damla suda bir milyon mikroba dair 
fikri yoktu Yunus'un. 
Bunları bizden öğrendiği gün 
hayret etmedi... 

..... Cevizlerini Eylülde döker, 
yaprakları yeşil dururdu Kasıma kadar. 
Toprağın içinde gider kökleri, 
karanlık bir sudur tepende akar. 
Her akşam altından geçerdi Yunus... 

..... Bir gün ateşimizi yakıp 
verirken suyumuzu : 
"- Biz hizmetkârınız senin, 
sen efendimizsin" - dedik. 
Şaşırıp kaldı Yunus... 

..... Cevizlerini Eylülde döker, 
yaprakları yeşil dururdu Kasıma kadar. 
Rüzgârda konuşurdu kendi kendine. 
Yüksekti, genişti alabildiğine. 
Gece altında oturdun muydu 
yıldızları göremezdin. 
Karanlık bir sudur tepende akar, 
toprağın içinde gider kökleri, 
dalları, yukardan Yunus'a bakar... 

"- Köy işi zordur katiyen 
vücut ezilir bir defa. 
Toprağa çömelip bak dört tarafa : 
bela hangi inde pusmuş 
bilinir mi? 
Mümkünü yok vurulsun..." 

Vurmuş belâ, ciğerinden Yunus'u... 

"- Biz hiç dünyada yaşamış değiliz. 
Geldik 
gidiyoruz öylesine... 
Tevatür güzelmiş İstanbul şehri, 
varıp görülmesi nasibolmadı. 
Velâkin niye tiftiği yok 
altmış haneden otuzunun?..." 

Tiftiği yoktu Yunus'un... 

"- Attığın taş 
dediğin kuşu vurmuyor. 
Dünya trene bindi. 
Gayrı dünya öküzün boynuzunda durmuyor. 
Elimiz ayağımız : öküz. 
Çok zor olur öküzü satmak, 
yarı ölümdür yani. 
Öküz gitti mi korkulursun..." 

Sattılar öküzünü Yunus'un... 

"- Herhal yolların sonu göründü. 
Bu olan işleri akıl almaz. 
Toprak sabuna döndü 
kayar insanın elinden. 
Cümle mahlukatın mekânı vardır 
kurdun mekânı olmaz. 
Toprağın elinden kaydı mıydı 
bir mekânsız kurt olursun..." 

Kaydı toprağı elinden Yunus'un... 
Cevizlerini Eylülde döker, 
yaprakları yeşil dururdu Kasıma kadar. 
Güneşte gölgesi hain olurdu. 
Yunus durmadan 
Yunus kaybettikçe onu düşünür, 
o, bir şey isteyip, bir şey sormadan 
rüzgârda konuşurdu kendi kendine... 

Çocuklara ana, 
tohuma toprak 
ve karı lâzımdır erkek kısmına... 

Bir kız kaçırdı Yunus : 
Çünkü düğün pahalı 
kız kaçırmak ucuz... 

Fakirin karısı kavi olmaz... 

Ve bir gün 
Çerkeş yolu üzerinden 
sabah namazı ışıyıp geldiği zaman 
giderlerdi. 
Yunus'un arkasında yuvarlandı yere, 
kırmızı peştemalının içinde ölüverdi... 

Topraksız, öküzsüz ve kadınsız, 
kaldılar dünyada bir başlarına 
ceviz ağacı ile Yunus. 
Yalnızlık koydukça koydu Yunus'a. 
El toprağında ter döker oldu. 
Cevizi karanlıkta kaybolur sanıp 
uyumaz beklerdi sabaha kadar. 
Yalnızlık umrunda değil cevizin, 
toprağın içinde gider kökleri, 
dalları yukardan Yunus'a bakar... 

Cevizden konsol yaparlar, 
topal Yunus ne işe yarar? 

Zemheriler geldi barınamazsın. 
Cevizden konsol yaparlar. 
Gayrı daha fazla sürünemezsin. 
Sat Yunus cevizini... 

Yün yorgan değil bu sarınamazsın. 
Cevizden konsol yaparlar. 
Bir cansız ağaçtır yaranamazsın. 
Sat Yunus cevizini... 

Varlılar varsıza dokur mu kilim, 
vay cevizin hali, vay benim halim... 

Mekânsız kurda mekândı. 
Cevizden konsol yaparlar. 
Yarı ağaç, yarı insandı. 
Sat Yunus cevizini... 

Cenaze çırçıplak, kara uzandı. 
Cevizden konsol yaparlar. 
Kesildi dalları, dallar budandı. 
Sattı Yunus cevizini... 

Varlılar varsıza dokur mu kilim, 
vay cevizin hali, vay benim halim... 

Sabahın sahibi vardır. 
Gün daima bulutta kalmaz. 
Herhal ilerdedir 
yaşanacak günlerin 
en güzelleri... 
Şimdilik 
sohbetimizde kederi : 
kesilip 
satılmış 
bir ceviz ağacının...

Çınarı Yıkmak İçin Baltayı Köküne Vururlar
Çınarı yıkmak için 
baltayı köküne vururlar. 
evi yıkmak için 
sokarlar kundağı temele. 
Kartal uçmaz olur 
kanadı kırılınca. 
düşünebilir miyiz 
başımız vurulunca? 

Onlar köküdür memleketin, 
dallara yürüyen su 
bu kökte saklıdır. 
Onlar umudun temeli, 
onlar kanadı hürriyetin, 
halkın aklıdır. 

Kaç kere kaç yerde baltalandı kök 
yürümez oldu su 
dallar kurudu. 
Kırıldı kanat 
öldürdüler aklı; 
Ve sonra yolladılar insanları salhaneye. 
Çünkü böyledir 
asrımızın gerçeklerinden biri.

Çocuklar Yarın Ölebilir
.... 
Çocuklar ölebilir yarın, 
hem de ne sıtmadan ne kuşpalazından 
düşerek de değil kuyulara filân; 
çocuklar ölebilir yarın, 
çocuklar sakallı askerler gibi ölebilir yarın, 
çocuklar ölebilir yarın atom bulutlarının ışığında, 
ne bir santim kemik, ne bir damla kan, 
çocuklar ölebilir yarın atom bulutlarının ışığında 
arkalarında bir avuç kül bile değil 
arkalarında gölgelerinden başka bir şey bırakmadan. 
....

Çocuklarımıza Nasihat
Hakkındır yaramazlık. 
Dik duvarlara tırman 
yüksek ağaçlara çık. 
Usta bir kaplan 
gibi kullansın elin 
yerde yıldırım gibi giden bisikletini.. 
Ve din dersleri hocasının resmini yapan 
kurşunkaleminle yık 
Mızraklı İlmihalin 
yeşil sarıklı iskeletini.. 
Sen kendi cennetini 
kara toprağın üstünde kur. 
Coğrafya kitabıyla sustur, 
seni "Hilkati Âdem"le aldatanı.. 
Sen sade toprağı tanı 
toprağa inan. 
Ayırdetme öz anandan 
toprak ananı. 
Toprağı sev 
anan kadar...

Davet
Dörtnala gelip Uzak Asya'dan 
Akdenize bir kısrak başı gibi uzanan 
Bu memleket bizim! 
Bilekler kan içinde, dişler kenetli 
ayaklar çıplak 
Ve ipek bir halıya benzeyen toprak 
Bu cehennem, bu cennet bizim! 
Kapansın el kapıları bir daha açılmasın 
yok edin insanın insana kulluğunu 
Bu davet bizim! 
Yaşamak bir ağaç gibi tek ve hür 
Ve bir orman gibi kardeşçesine 
Bu hasret bizim!

Doğum
Anası bir oğlancık doğurdu bana; 
kaşsız, sarı bir oğlan, 
masmavi kundağında yatan 
bir nur topu, üç kilo ağırlığında. 

Benim oğlan 
dünyaya geldiği zaman, 
çocuklar doğdu Korede, 
sarı ay çiçeğine benziyorlardı. 
Makartır kesti onları, 
gittiler ana sütüne bile doymadan 
Benim oğlan 
dünyaya geldiği zaman, 
çocuklar doğdu Yunan zindanlarında, 
babaları kurşuna dizilmiş. 
Bu dünyada ilk görülecek şey diye 
demir parmaklığı gördüler. 

Benim oğlan 
dünyaya geldiği zaman 
çocuklar doğdu Anadoluda, 
mavi gözlü, kara gözlü, elâ gözlü bebeklerdi. 
Bitlendiler doğar doğmaz 
kim bilir kaçı sağ kalır mucize kabilinden. 
Benim oğlan 
benim yaşıma bastığı zaman, 
ben bu dünyada olmıyacağım, 
ama harikulâde bir beşik olacak dünya, 
siyah, 
beyaz, 
sarı 
bütün çocukları 
sallıyan 
mavi atlas döşekli bir beşik.

Don Kişot
Ölümsüz gençliğin şövalyesi, 
ellisinde uyup yüreğinde çarpan aklına 
bir temmuz sabahı fethine çıktı 
güzelin, doğrunun ve haklının: 
Önünde mağrur, aptal devleriyle dünya, 
altında mahzun ve kahraman Rosinant'ı. 

Bilirim, hele bir düşmeye gör hasretin halisine, 
hele bir de tam okka dört yüz dirhemse yürek, 
yolu yok, Don Kişot'um benim, yolu yok, 

yel değirmenleriyle dövüşülecek. 

Haklısın, elbette senin Dulsinya'ndır dünyanın en güzel kadını, 
elbette sen haykıracaksın bunu 

bezirganların suratına, 

ve alaşağı edecekler seni 

bir temiz pataklayacaklar seni. 

Fakat sen, yenilmez şövalyesi susuzluğumuzun, 
sen, bir alev gibi yanmakta devam edeceksin 

ağır, demir kabuğunun içinde 

ve Dulsinya bir kat daha güzelleşecek.

Dünyanın En Tuhaf Mahluku
Akrep gibisin kardeşim, 
korkak bir karanlık içindesin akrep gibi. 
Serçe gibisin kardeşim, 
serçenin telaşı içindesin. 
Midye gibisin kardeşim, 
midye gibi kapalı, rahat. 
Ve sönmüş bir yanardağ ağzı gibi korkunçsun, kardeşim. 
Bir değil, 
beş değil, 
yüz milyonlarlasın maalesef. 
Koyun gibisin kardeşim, 
gocuklu celep kaldırınca sopasını 
sürüye katılıverirsin hemen 
ve âdeta mağrur, koşarsın salhaneye. 
Dünyanın en tuhaf mahlukusun yani, 
hani şu derya içre olup 
deryayı bilmiyen balıktan da tuhaf. 
Ve bu dünyada, bu zulüm 
senin sayende. 
Ve açsak, yorgunsak, alkan içindeysek eğer 
ve hâlâ şarabımızı vermek için üzüm gibi eziliyorsak 
kabahat senin, 
- demeğe de dilim varmıyor ama - 
kabahatın çoğu senin, canım kardeşim!

Ellerinize ve Yalana Dair
Bütün taşlar gibi vekarlı, 
hapiste söylenen bütün türküler gibi kederli, 
bütün yük hayvanları gibi battal, ağır 
ve aç çocukların dargın yüzlerine benziyen elleriniz. 
Arılar gibi hünerli, hafif, 
sütlü memeler gibi yüklü, 
tabiat gibi cesur 
ve dost yumuşaklıklarını haşin derilerinin altında gizleyen elleriniz. 
Bu dünya öküzün boynuzunda değil, 
bu dünya ellerinizin üstünde duruyor. 
Ve insanlar, ah, benim insanlarım, 
yalanla besliyorlar sizi, 
halbuki açsınız, 
etle, ekmekle beslenmeye muhtaçsınız. 
Ve beyaz sofrada bir kere bile yemek yemeden doyasıya, 
göçüp gidersiniz bu her dalı yemiş dolu dünyadan. 
insanlar, ah, benim insanlarım, 
hele Asyadakiler, Afrikadakiler, 
Yakın Doğu, orta Doğu, Pasifik adaları 
ve benim memleketlilerim, 
yani bütün insanların yüzde yetmişinden çoğu, 
elleriniz gibi ihtiyar ve dalgınsınız, 
elleriniz gibi meraklı, hayran ve gençsiniz. 
İnsanlarım, ah, benim insanlarım, 
Avrupalım, Amerikalım benim, 
uyanık, atak ve unutkansın ellerin gibi, 
ellerin gibi tez kandırılır, 
kolay atlatılırsın... 
İnsanlarım, ah, benim insanlarım, 
antenler yalan söylüyorsa, 
yalan söylüyorsa rotatifler, 
kitaplar yalan söylüyorsa, 
beyaz perdede yalan söylüyorsa çıplak baldırları kızların, 
dua yalan söylüyorsa, 
ninni yalan söylüyorsa, 
rüya yalan söylüyorsa, 
meyhanede keman çalan yalan söylüyorsa, 
yalan söylüyorsa umutsuz günlerin gecelerinde ayışığı, 
söz yalan söylüyorsa, 
ses yalan söylüyorsa, 
ellerinizden geçinen 
ve ellerinizden başka her şey 
herkes yalan söylüyorsa, 
elleriniz balçık gibi itaatli, 
elleriniz karanlık gibi kör, 
elleriniz çoban köpekleri gibi aptal olsun, 
elleriniz isyan etmesin diyedir. 
Ve zaten bu kadar az misafir kaldığımız 
bu ölümlü, bu yaşanası dünyada 
bu bezirgan saltanatı, bu zulüm bitmesin diyedir.

Erzurum ve Sivas Kongreleri
Biz ki İstanbul şehriyiz, 
işte, arzederiz halimizi 
Türk halkının yüce katına. 
Mevsim yazdır, 
919'dur. 
Ve teşrinlerinde geçen yılın 
dört düvele teslim ettiler bizi, 
gözü kanlı dört düvele 
anadan doğma çırılçıplak. 
Ve kurumuştu 
ve kan içindeydi memelerimiz. 

Biz ki İstanbul şehriyiz, 
Fransız, İngiliz, İtalyan, Amerikan 
bir de Yunan, 
bir de zavallı Afrika zencileri 
yer bitirir bizi bir yandan, 
bir yandan da kendi köpek döllerimiz: 
Vahdettin Sultan, 
ve Damat Ferit 
ve İngiliz muhipleri 
ve Mandacılar, 
Biz ki İstanbul şehriyiz, 
yüce Türk Halkı, 
malumun olsun çektiğimiz acılar... 
... 
... 
Erzurum'da on dört gün sürdü Kongre: 
orda, mazlum milletlerden bahsedildi 
bütün mazlum milletlerden 
ve emperyalizme karşı dövüşenlerinden onların. 

Orda, bir Şurayı Milli'den bahsedildi, 
İradei Milliyeye müstenit bir Şurayı Milli'den. 
Buna rağmen 
"Asi gelmeyelim" diyenler vardı, 
"makamı hilafet ve saltanata." 
Hatta casuslar vardı içerde. 
Buna rağmen 
"Bütün akşamı vatan bir kuldur" denildi. 
"Kabul olunmaz," denildi, 
"Manda ve Himaye..." 
Buna rağmen 
İstanbul'da birçok hanımlar, beyler, paşalar, 
Türk halkından kesmişlerdi umudu. 
Yağdırıldı telgraflar Erzurum'a: 
"Amerikan mandası altına girelim," diye. 
"İstiklal, diyorlardı, şayanı arzu ve tercihtir, amma 
bugün bu, diyorlardı mümkün değil, 
birkaç vilayet, diyorlardı, kalacak elde, 
şu halde, diyorlardı, şu halde, 
Memaliki Osmaniye'nin cümlesine şamil 
Amerikan mandaterliğini talep etmeği 
memleketimiz için en nafi 
bir şekli hal kabul ediyoruz." 
FAKAT BU ŞEKLİ HALLİ KABUL ETMEDİ ERZURUMLU. 
ERZURUM'UN KIŞI ZORLUDUR, BALAM, 
BUZ TUTAR YİĞİTLERİN BIYIĞI. 
ERZURUM'DA KASKATI, DİMDİK OLUR ADAM, 
KABULLENMEZ YILGINLIĞI... 

İstanbul'da hanımlar, beyler, paşalar, 
tül perdeler, kravatlar, apoletler, şişeler, 
çıtı pıtı dilleri ve pamuk gibi elleri 
ve biçare telgraf telleri 
devretmek için Amerika'ya Anadolu'yu 
şöyle diyorlardı Erzurum'dakilere: 
"Bizi bir başımıza bıraksalar, 
tarafgirlik, cehalet 
ve çok konuşmaktan başka müspet 
bir hayat kuramayız. 
İşte bu yüzden Amerika çok işimize geliyor. 
Filipin gibi vahşi bir memleketi adam etti Amerika. 
Ne olacak, 
Biz de on beş, yirmi sene zahmet çekeriz, 
sonra Yeni Dünya'nın sayesinde 
İstiklali kafasında ve cebinde taşıyan 
bir Türkiye vücuda geliverir. 
Amerika, içine girdiği memleket ve millet hayrına 
nasıl bir idare kurduğunu 
Avrupa'ya göstermek ister. 
Hem artık işi uzatmağa gelmez. 
Çok tehlikeli anlar yaşıyoruz. 
Sergüzeşt ve cidal devri geçmiştir: 
Türkiye'yi geniş kafalı birkaç kişi belki kurtarabilir." 
... 
... 
... 
Ve böylece, bin dereden su getirdi İstanbul'dan gelen zevat. 
Sivas, mandayı kabul etmedi fakat, 
"Hey gidi deli gönlüm," 
dedi, 
"Akıllı, umutlu, sabırlı deli gönlüm, 
ya İSTIKLAL, ya ölüm!" 
dedi.

Fakir Bir Şimal Kilisesinde Şeytan İle Rahibin Macerası
İlkönce yağmurla 
sonra birdenbire açan güneşle başlamıştı sabah. 
Henüz ıslaktı asfaltın solundaki tarla. 
Harp esirleri çoktan iş başındaydılar. 
Topraktan nefret duyarak 
- halbuki köylüydü birçoğu - 
tıraşlı ve korkak 
çapalıyorlardı patatesleri. 
Suluboya, solgun resimleri hatırlatıyordu insana 
köy kilisesinden gelen çan sesleri. 

Pazardı. 
Kilisede erkeklerin hepsi ihtiyardı 
kadınların değil, 
içlerinde büyük memeli kızlar, 
ve sarı saçlarına ak düşmemiş anneler vardı. 
Maviydi gözleri. 
Başları önde, 
kalın, kırmızı ve harap parmaklarına bakıyorlardı. 
Terliydiler. 
Haşlanmış lahanayla günlük kokuyordu. 
Kürsüde muhterem peder 
"beyannameyi" okuyordu, 
- gözlerini gizleyerek -. 
Renkliydi pencere camlarından biri. 
Bu camdan içeri giren güneş 
duruyordu genç bir kadının bembeyaz ensesinde 
eski bir kan lekesi gibi. 
Ve hiçbir zaman 
doğurmamış olan 
göğüssüz ve kalçasız bir Meryem'in kucağında bir çocuk : 
başı öyle büyük 
o kadar inceydi ki kıvrılmış bacakları 
hazin ve korkunçtu. 
Önlerinde kandil yanıyordu 
eski 
sert 
ve boyalı tahtayı aydınlatıp... 

İki adam boyundaydı tahta heykel. 
Şeytan saklanmıştı arkasına 
- kaşları çekik, sakalı sivri, 
Mefistofeles olması muhtemel,-- 
ve âlim bir tebessümle 
dinliyordu muhterem pederi. 
"- Avrupa'nın bekası, 
(okuyordu beyannameyi muhterem peder) 
Avrupa'nın bekası için harbediyoruz." 

Dinliyordu Şeytan 
sivri sakalında keder 
ve âsi ve selîm aklına 
dayanılmaz bir ağrı vermekteydi yalan. 

Okuyordu rahip : 
" Avrupa milletleri el ele verip 
harbediyoruz, 
ve mutlak imha edeceğiz 
medeniyet için tahripçi bir unsuru." 

Şeytan bir parça yana itti Meryem'in heykelini 
ve havada sihirle efsun alâmetleri daireler çevirip 
kaldırdı elini 
rahibe doğru 
- etsizdi, uzundu bu el, 
hakikat gibi, kemikli ve kuru -. 

Ve ne olduysa o anda oldu işte. 
Renkli camın altındaki kadın 
çırılçıplak göründü kıpkırmızı güneşte. 
Memeleri ağırdı 
ve sarı ipek gibi parlıyordu karnının altında tüyler. 
Düşürdü kâadı muhterem peder 
ve Şeytan'ın iğvasıyla hakikati bağırdı : 
"- Karşı koymak günü geldi en büyük tehlikeye. 
Harbediyoruz, 
fuhşun bekası için, 
kerhane kapıları kapanmasın diye. 
Ve sen orda, arkada 
içinde beyaz entarisinin 
bir erkek çocuğu gibi duran, 
sen orospu olacaksın kızım. 
Sana firengi ve belsoğukluğu verecekler 
büyük şehirlerimizden birinde. 
Baban dönmeyecek 
Yatıyor şimdi yüzükoyun 
çok uzak bir toprağın üzerinde. 
Şimdi kan içindedir 
etli, kalın kulaklar 
ve ince kollarının dolandığı boyun. 
Yattığı yerde yalnız değil. 
Hareketsiz duran tanklarla, terk edilmiş toplar sahada." 

Kendi sesinden ürkerek 
sustu rahip. 
Orda, arkada, beyazlı kız ağlıyordu. 
Kadife ceketli bir erkek 
- ihtiyar orman bekçisi civar çiftliğin - 
bir şeyler söylemek istedi. 
Sivri sakalını kaşıdı Şeytan, 
rahibe : "Devam et," - dedi. 
Ve muhterem peder 
başladı tekrar konuşmaya : 
"- Harbediyoruz : 
pazar ve mal nizamının bekası için. 
Kömür, lâstik ve kereste, 
ve kendi değerinden fazla yaratan iş kuvveti 
satılmalıdır. 
Patiska, benzin 
buğday, patates, domuz eti 
ve taze gümrah bir sesin içindeki cennet 
satılmalıdır. 
Güneşli bahçesi ve resimli kitapları çocukluğun 
ve ihtiyarlığın emniyeti 
satılmalıdır. 
Şan, şeref ve saadet, 
ve 
kuru kahve 
topyekun pazar malı olup 
tartılıp, ölçülüp, biçilip satılmalıdır. 
Harbediyoruz : 
harbi bitirdiğimiz zaman 
aç, işsiz ve sakat 
- harp madalyasıyla fakat - 
köprü altında yatılmalıdır..." 

Yine sustu muhterem peder. 
Şeytan emretti yine : 
"- Naklet onun macerasını, 
o ne idi, ne oldu, anlat..." 

Ve anlattı rahip : 
"- Onu hepiniz hatırlarsınız, 
toprağın içindeki bir patates tohumu gibi 
fakir, 
çalışkan 
ve neşesiz geçti çocukluğu. 
Sonra uyandı birdenbire 
on yedi yaşına doğru. 
Yine fakirdi, çalışkandı. 
Fakat aylarca gidip 
bulutsuz bir denizde 
altında sönük yelkenlerin 
sanki çok sıcak bir sabah ufukta apansızın 
yeni bir dünya keşfeder gibi buldu neşeyi... 
Mahallede sesi en güzel olan insandı 
ve en güzel mandolin çalan. 
Hatırlıyorsunuz değil mi 
size doğru gelen dostluğunu kocaman, kırmızı elinin 
ve mavi kurdelesini 
mandolininin?.. 
İçinizde kimin kalbini kırdı, 
kime yalan söyledi, 
sarhoş olduğu vaki midir, 
ve kiminle dövüştü? 
Çocuklara saygısını 
ve ihtiyarlara şefkatini inkâr edebilir miyiz? 
Belki biraz kalın kafalı 
fakat kalbi bir balık yavrusu gibi temiz 
onu geçen sene harbe gönderdik. 
Şimdi gerilerinde cephenin 
işgal altındaki bir köyün odasındadır. 
Baygın bir kadının ırzına geçmekle meşgul 
bir tahta masanın üzerinde. 
Beli çıplak 
pantolunu dizlerinde 
başında miğfer 
ve ayaklarında kısa, kalın çizmeler. 
Yerde iki çocuk ölüsü yatıyordu 
direkte bağlı bir erkek. 
Dışarda yağmur yağıyor 
ve uzaktan uzağa motor sesleri. 
Kadını masadan yere iterek 
doğrulup çekti pantolonunu... 
Halbuki hepiniz hatırlarsınız onu, 
hatırlıyorsunuz değil mi 
size doğru gelen dostluğunu kocaman, kırmızı elinin 
ve mavi kurdelesini 
mandolininin?" 

Yine birdenbire sustu muhterem peder. 
(Susabilmek bir hünerdir 
insanın ağzından çıkan sözler 
kendine ait olmazsa.) 
Fakat tahta Meryem'in arkasından 
yine emretti Şeytan : 
"- Rahip, devam et," - dedi. 
Ve devam etti rahip : 
"- Harbediyoruz. 
Çalıştırılan insan yığınları 
birbirine devrederek zinciri, 
karanlık ve ağır, 
beton künklerin içinde akmalıdır. 
Ve sen kocakarı 
- ön safta, solda, diz çöküp 
yüzü eski bir kâat gibi buruşuk olan - 
seni temin ederim ki 
kilise kapısında oynayan torunun 
- beş yaşında, 
başı altın bir top gibi yuvarlak - 
dedesi, 
senin kocan, 
babası, 
senin oğlun 
ve komşuların gibi 
kömür ocaklarında çalışacak. 
Hiçbir şeyi 
ümit etmemeyi 
öğrensin. 
Bu maksatla 
uçuyor bombardıman birliklerimiz 
tasavvur edilmeyecek kadar çok ölüm taşıyıp 
iki gergin kanatla. 
Ve motorlarına benzinle beraber 
belki bir parça keder dolarak 
(öldürenlerde tevehhüm edilen keder gibi bir şey), 
uçuyor av kuvvetleri himayesinde olarak 
bombardıman birliklerimiz 
birbiri ardından giden dalgalar halinde... 
Harbediyoruz : 
öldürdüklerimizin sayısı 
- bizden ve onlardan 
aralarında meme çocukları da var - 
şimdilik 
beş altı milyon kadar. 
Harbediyoruz : 
kundak bezinin çeşidiyle belli olmalı herkesin yeri. 
Harbediyoruz : 
parlasın edebiyen diye sabah güneşlerinde 
hapisane demirleri..." 

Hakikat çok taraflıdır. 
Fakir bir Şimal kilisesinde 
- Şeytan'ın iğvasıyla da olsa - 
fakir bir papaz 
onu o kadar uzun anlatamaz. 
İnzibat kuvvetleri aldı haberi 
- kadife ceketli orman bekçisinden - 
gelip indirdiler kürsüden muhterem pederi. 
Ve asfalt yolun üzerinde 
arasında silâhlı iki adamın 
giderken muhterem peder 
Şeytan baktı arkasından : 
çekik kaşlarında ümit 
ve sivri sakalında keder. 

12.9.1941 

Not : 
Alamanya yıkıldı. 
Temerküz kampından kurtarıldı muhterem peder. 
Ve yine Şeytan'ın iğvasına uymasaydı eğer 
önemli Alaman demokratlarından biri olurdu bugün 
Anglo-sakson işgal bölgelerinden birinde. 
Halbuki yine uydu Şeytan'a. 
Ve yine bir pazar günü ve aynı kilisede yine 
batılı müttefikleri meth ü sena edeyim derken 
41 yılında söylediklerinden bazı fasılları tekrarladı aynen 
bilhassa mal nizamına ait olanları. 
Ve Katolik bir Amerikan subayının emriyle 
(tevkif edilmediyse de bu sefer) 
kovuldu kiliseden muhterem peder. 
Yine arkasından baktı Şeytan : 
çekik kaşlarında biraz daha çok ümit 
sivri sakalında biraz daha az keder... 
1946 Şubat 17

Fevkalâde Memnunum Dünyaya Geldiğime
Fevkalâde memnunum dünyaya geldiğime, 
toprağını, aydınlığını, kavgasını ve ekmeğini seviyorum. 
Kutrunun ölçüsünü santimine kadar bilmeme rağmen 
ve meçhulüm değilken güneşin yanında oyuncaklığı 
dünya, inanılmayacak kadar büyüktür benim için. 
Dünyayı dolaşmak, 
görmediğim balıkları, yemişleri, yıldızları görmek isterdim. 
Halbuki ben 
yalnız yazılarda ve resimlerde yaptım Avrupa yolculuğumu. 
Mavi pulu Asya'da damgalanmış 
bir tek mektup bile almadım. 
Ben ve bizim mahalle bakkalı 
ikimiz de kuvvetle meçhulüz Amerika'da. 
Fakat ne zarar, 
Çin'den İspanya'ya, Ümit Burnu'ndan Alaska'ya kadar 
her mili bahride, her kilometrede dostum ve düşmanım var. 
Dostlar ki bir kerre bile selâmlaşmadık 
aynı ekmek, aynı hürriyet, aynı hasret için ölebiliriz. 
Ve düşmanlar ki kanıma susamışlar 
kanlarına susamışım. 
Benim kuvvetim : 
bu büyük dünyada yalnız olmamaklığımdır. 
Dünya ve insanları yüreğimde sır 
ilmimde muamma değildirler. 
Ben kurtarıp kellemi nida ve sual işaretlerinden, 
büyük kavgada 
açık ve endişesiz 
girdim safıma. 
Ve dışında bu safın 
toprak ve sen 
bana kâfi gelmiyorsunuz. 
Halbuki sen harikulâde güzelsin 
toprak sıcak ve güzeldir.

Gazete Fotoğrafları Üstüne I
Kara Yara 

Birinci sayfada yatıyor iki sütun üstüne 
iki çıplak yavrucuk, 
birinci sayfada iki sütun üstüne 
bir avuç kemik deri. 
Delinmiş patlamış etleri. 
Biri Diyarbakırlı, Erganili biri. 
Kolları bacakları kargacık burgacık, 
kafaları kocaman, 
ağızları korkunç bir haykırışla açık, 
birinci sayfada taşla ezilmiş iki kurbağacık. 
İki kurbağacık 
kara yaralı iki yavrum benim. 
Yılda kim bilir kaç bininiz 
acı suya bile doymadan gelip gidiyor... 
Ve müsteşar bey : 
(Kara Yaraya tutulası) 
"Endişeye mahal yok," diyor.

Gazete Fotoğrafları Üstüne II
Emniyet Müdürü 

Güneş bir yara gibi açılmış gökte 
akıyor kanı. 
Uçak alanı. 
Karşılayıcılar, eller göbekte : 
coplar, cipler, 
hapisane duvarları, karakollar 
ve darağaçlarında sallanan ipler 
ve siviller göze görünmez 
ve bir çocuk işkenceye dayanamadı 
attı kendini Emniyet'te üçüncü kattan. 
Ve işte Emniyet Müdürü bey 
uçaktan iniyorlar 
Amerika'dan dönüyorlar 
mesleki tetkikattan. 

İncelediler uyku uyutmamak usullerini 
ve memnun kaldılar pek 
hayalara bağlanan elektrottan 
ve bizdeki tabutlukların üstüne bir de konferans vererek 
açıkladılar faydalarını 
koltuk altlarına kaynar yumurta koymanın, 
boyun derisini kibritle ince ince yakıp soymanın. 

Emniyet Müdürü bey uçaktan iniyorlar 
Amerika'dan dönüyorlar 
ve coplar cipler 
ve darağaçlarında sallanan ipler 
üstat döndü diye seviniyorlar.

Gazete Fotoğrafları Üstüne III
Adnan Bey 

Türküler söylendikçe Türk diliyle 
Seni seviyorum gülüm, dendikçe Türk diliyle 
Türk diliyle gülünüp 
Türk diliyle ağıtlar yakıldıkça, Adnan Bey, 
ben anılacağım, 
anılacak Türk diliyle size sövüşüm. 
Tarlalarımıza girmiş değil sizin gibisi yaban domuzunun. 
Şehrimiz görmüş değil yangının sizden kanlısını. 
Bir adınız var, Adnan Bey, adımıza benzeyen. 
Dilimiz kuruyor dilimizi konuştuğunuz için. 
Bitten, açlıktan, sıtmadan betersiniz. 
Yüz Türkiye olsa 
elinizden de gelse 
yüzünü de zincire vurur 
yüz kere satarsınız. 
Milletimin en talihsiz gecesi 
ana rahmine düştüğünüz gecedir.

Gazete Fotoğrafları Üstüne IV
Ahmet Emin Yalman 

Selanikli Osman Efendi 
keskin muhasebecilerdendi 
ama o da yanıldı ömründe bir kere 
yanlış bir tohum atıp rahm-i madere. 
Bu tohum dünyaya çıkıp insan biçimini aldıysa da, 
boyu bir karış kaldıysa da, 
öyle haltlar yedi, öyle işler karıştırdı ki 
sövdüler kabrinde bile babası Osman Efendiye. 
Osman Efendi, Ahmet Emin adını takmıştı tohumuna, 
Ahmet Emin, Yalman'lığı kattı buna 
ve Ahmet Emin Yalman 
önce Alaman oldu sonra Amerikan. 
Ona göre her devirde, her zaman 
satılacak bir gazeteydi "Vatan" 
ve hazret sattı vatanı. 
Hapse atacaklarmış Ahmet Emin Yalman'ı 
Amerikana yaranmaktaki rekabet yüzünden. 
Hapisteki hırsızlara acıyorum ben, 
ahlâkları bozulacak 
Emin Beyle aynı damda yaşayarak...

Gazete Fotoğrafları Üstüne V
Refik Koraltan 

"Tekstilde umutsuz durum. 
Bir işsiz kezzap içti. 
Bir milyon çocuk okuldan mahrum. 
Kara yara Mardin'e geçti. 
Grev yapan işçiler yakalandı. 
Köylü, çiftliklerinin ekinini yakıyor..." 
Bir gazete sayfasında 
başlıkların arasından bakıyor başkan 
başkan Refik Bey, 
bel bel bakıyor. 
Büyük Millet Meclisi'nin sahibi 
gösteriyor suratını milletime 
bilmem neyini gösteren bir deli gibi. 

Biliyoruz, 
odur küçük dağları 
ve dağların doğurduğu fareleri yaratan 
ve Debreli Hasan gibi martini atan. 

Biliyoruz, 
tutmuş elinden Amerikan : 
Yürü ya Refik kulum, demiş 
ve Refik Bey yürümüş, 
göbeği kendinden bir karış önde, 
diz kapaklarına kadar kana batarak, 
millî şerefimizin kemikleri üstünde. 
Biliyoruz, biliyoruz, 
bu vatanın anasını ağlatan 
bir İsmet, bir Adnan, bir de Koraltan.

Gazete Fotoğrafları Üstüne VI
Korku 

Korkuyor Adnan Menderes 
ölülerden korkuyor. 
Kore dağlarından geliyor kimi 
apaçık gözleri dumanlı 
kaytan bıyıkları kanlı 
yaşları yirmi. 

Korkuyor Adnan Menderes 
ölülerden korkuyor 
hele çocuk ölülerinden. 
Karınları davul gibi, boyunları çöpten ince, 
kırıyorlar Adnan Bey'in mutfak camlarını 
her gece mezarlarından çıkınca... 

Korkuyor Adnan Menderes 
dirilerden korkuyor 
hele çarıklılardan 
hele kasketlilerden. 
Kasketliler hayını bağışlamayı bilmez. 

Korkuyor Adnan Menderes 
kocaman yanakları 
sarkıyor yağlı, sarı. 
Korkuyor Adnan Menderes 
üç saata indi uykusu. 
Korkuyor Adnan Menderes 
hiçbir korkuya benzemez 
halkını satanın korkusu.

Gelmiş Dünyanın Dört Bir Ucundan
Gelmiş dünyanın dört bir ucundan 
Ayrı dilleri konuşur, anlaşırız 
Yeşil dallarız dünya ağacından 
Gençlik denen bir millet var, ondanız.

Giderayak
Giderayak işlerim var bitirilecek, 
giderayak. 
Ceylanı kurtardım avcının elinden 
ama daha baygın yatar ayılamadı. 
Kopardım portakalı dalından 
ama kabuğu soyulamadı. 
Oldum yıldızlarla haşır neşir 
ama sayısı bir tamam sayılamadı. 
Kuyudan çektim suyu 
ama bardaklara konulamadı. 
Güller dizildi tepsiye 
ama taştan fincan oyulamadı. 
Sevdalara doyulamadı. 
Giderayak işlerim var bitirilecek, 
giderayak.

Gövdemdeki Kurt
Sen 
benim 
minare boyunda çam gövdeme, 
yumuşak 
beyaz 
bir kurt gibi girdin, 
kemirdin! 
Ben 
barsaklarında solucan Makdonaldı besleyen 
İngiliz amelesi gibi taşıyorum 
seni içimde! 

Biliyorum 
kabahat kimde! 

Ey ruhu lordlar kamarası kadın! 
Ey uzun entarili tüysüz Puankare! 
Karşımda: 
demirleri kıpkızıl 
bir şimendifer ocağı gibi yanmak 
senin en basit hünerin; 
yine en basit hünerin senin 
buzun üstünde bir paten gibi kıvranmak! 

Soğuk! 
Sıcak! 
Kaltak! 
dur! 
Yumuşak 
beyaz 
kıvrılışlarınla 
beynime giriyorsun 
kemiriyorsun! 
Oraya giremezsin! 
Onu kemiremezsin! 

Yumuşak 
beyaz 
kıvrılışlarıyla 
beynime giren kurdu 
çürük bir diş çeker gibi söktüm! 
Epeyce ter döktüm! 
Bu sonuncuydu 
bir daha olmayacak!

Gözlerimiz
Gözlerimiz 
şeffaf 
temiz 
damlalardır. 
Her damlada 
demire can veren dehamızın 
bir küçücük 
zerresi vardır.. 

Şeffaf 
temiz 
damlalarıyla gözlerimiz 
bir umman içinde o kadar birleşti ki, 
kaynıyan suda buzu 
nasıl eritirsiniz, 
işte biz de 
birbirimizde 
öyle kaybolduk. 
Yükseldi gözlerimizin şaheseri 
demire can veren dehayı bulduk. 

Şeffaf 
temiz 
damlalarıyla gözlerimiz, 
bir umman içinde birleşmeseydi eğer, 
her zerre 
dağılsaydı başka bir yere, 
dinamolarla türbinleri çiftleştirerek, 
çelik dağları suda kof bir kelek gibi döndüremezdik.. 
Ve gözlerimizi yakan 
gecenin ateşini 
şamasız kibrit gibi söndüremezdik..

Gözlerin
Gözlerin gözlerin gözlerin, 
ister hapisaneme, ister hastaneme gel, 
gözlerin gözlerin gözlerin hep güneşte, 
şu Mayıs ayı sonlarında öyledir işte 
Antalya tarafında ekinler seher vakti. 

Gözlerin gözlerin gözlerin, 
kaç defa karşımda ağladılar 
çırılçıplak kaldı gözlerin 
altı aylık çocuk gözleri gibi kocaman ve çırılçıplak, 
fakat bir gün bile güneşsiz kalmadılar. 

Gözlerin gözlerin gözlerin, 
gözlerin bir mahmurlaşmayagörsün 
sevinçli bahtiyar 
alabildiğine akıllı ve mükemmel 
dillere destan bir şeyler olur dünyaya sevdası insanın. 

Gözlerin gözlerin gözlerin, 
sonbaharda öyledir işte kestanelikleri Bursa'nın 
ve yaz yağmurundan sonra yapraklar 
ve her mevsim ve her saat İstanbul. 

Gözlerin gözlerin gözlerin, 
gün gelecek gülüm, gün gelecek, 
kardeş insanlar birbirine 
senin gözlerinle bakacaklar gülüm, 
senin gözlerinle bakacaklar.

Güneşi İçenlerin Türküsü
Bu bir türkü:- 
toprak çanaklarda 
güneşi içenlerin türküsü! 
Bu bir örgü:- 
alev bir saç örgüsü! 
kıvranıyor; 
kanlı; kızıl bir meş'ale gibi yanıyor 
esmer alınlarında 
bakır ayakları çıplak kahramanların! 
Ben de gördüm o kahramanları, 
ben de sardım o örgüyü, 
ben de onlarla 
güneşe giden 
köprüden 
geçtim! 
Ben de içtim toprak çanaklarda güneşi. 
Ben de söyledim o türküyü! 

Yüreğimiz topraktan aldı hızını; 
altın yeleli aslanların ağzını 
yırtarak 
gerindik! 
Sıçradık; 
şimşekli rüzgâra bindik!. 
Kayalardan 
kayalarla kopan kartallar 
çırpıyor ışıkta yaldızlanan kanatlarını. 
Alev bilekli süvariler kamçılıyor 
şaha kalkan atlarını! 

Akın var 
güneşe akın! 
Güneşi zaptedeceğiz 
güneşin zaptı yakın! 

Düşmesin bizimle yola: 
evinde ağlayanların 
göz yaşlarını 
boynunda ağır bir 
zincir 
gibi taşıyanlar! 
Bıraksın peşimizi 
kendi yüreğinin kabuğunda yaşayanlar! 

İşte: 
şu güneşten 
düşen 
ateşte 
milyonlarla kırmızı yürek yanıyor! 

Sen de çıkar 
göğsünün kafesinden yüreğini; 
şu güneşten 
düşen 
ateşe fırlat; 
yüreğini yüreklerimizin yanına at! 

Akın var 
güneşe akın! 
Güneşi zaptedeceğiz 
güneşin zaptı yakın! 

Biz topraktan, ateşten, sudan, demirden doğduk! 
Güneşi emziriyor çocuklarımıza karımız, 
toprak kokuyor bakır sakallarımız! 
Neş'emiz sıcak! 
kan kadar sıcak, 
delikanlıların rüyalarında yanan 
" o an" 
kadar sıcak! 
Merdivenlerimizin çengelini yıldızlara asarak, 
ölülerimizin başlarına basarak 
yükseliyoruz 
güneşe doğru! 

Ölenler 
döğüşerek öldüler; 
güneşe gömüldüler. 
Vaktimiz yok onların matemini tutmaya! 

Akın var 
güneşe akın! 
Güneşi zaaaptedeceğiz 
güneşin zaptı yakın! 

Üzümleri kan damlalı kırmızı bağlar tütüyor! 
Kalın tuğla bacalar 
kıvranarak 
ötüyor! 
Haykırdı en önde giden, 
emreden! 
Bu ses! 
Bu sesin kuvveti, 
bu kuvvet 
yaralı aç kurtların gözlerine perde 
vuran, 
onları oldukları yerde 
durduran 
kuvvet! 
Emret ki ölelim 
emret! 
Güneşi içiyoruz sesinde! 
Coşuyoruz, 
coşuyor!.. 
Yangınlı ufukların dumanlı perdesinde 
mızrakları göğü yırtan atlılar koşuyor! 

Akın var 
güneşe akın! 
Güneşi zaaaaptedeceğiz 
güneşin zaptı yakın! 


Toprak bakır 
gök bakır. 
Haykır güneşi içenlerin türküsünü, 
Hay-kır 
Haykıralım!

Güneşte
denizin sonunda mavi bir duman gibi 
gözümde tutuyorsun. 
Yeşil bir erik dalı yüreğim 
sen altın tuylu bir yemiş 
sallanıyorsun. 
Fakat ben seni böyle bir yemiş ve bir duman gibi görmenin yerine 
sahiden görmek istiyorum çıplak ayaklarını 
sahiden dokunmak istiyorum uzun parmaklı ellerine

Güney Dağlarının Hatırasında Kalan
Kuzeyden indim bu güney dağlarının memleketine ikindi üzeri... 
Yanımda genç, ak bir kadın vardı, 
Yüzüne mavi bir tanyeri gibi çekilmiş olan gözleri, 
Dümdüz saman sarısı saçlarıyla... 
Kuzeyden indim bu güney dağlarının memleketine ikindi üzeri. 

Bu dağlar, 
insanların, ineklerin, kamyonların arasında yaşıyorlardı. 
Söğütler, elmalar, meşeler ve çam ağaçlarıyla, 
kaplanlar ve alabalıklarla beraber. 

Bu dağlar, 
karlıydılar, güneşliydiler, kırmızı ve koyu yeşildiler, 
yıkılmış hisarları vardı. 

Bu dağlar, 
okul defterlerinin yaprakları arasında yaşıyorlardı, 
sanatoryumların ve devlet mağazalarının içinde, 
kıvrım kıvrım asfalt yollarla tahta köprülerin arasında. 

Bu dağlar, 
vurulmuş yabankeçilerinin yarasında, 
ve göllerin dibinde yaşıyorlardı. 

Ve artık 
bir kadın vardı, 
Yüzüne mavi bir tanyeri gibi çekilmiş gözleriyle 
ak bir kadın... 

Ve artık biliyorum 
yalnız bu mavi tanyeri kalacak aklında 
bu güney dağlarının...

Güz
Günler gitgide kısalıyor, 
yağmurlar başlamak üzre. 
Kapım ardına kadar açık bekledi seni. 
Niye böyle geç kaldın? 

Soframda yeşil biber, tuz, ekmek. 
Testimde sana sakladığım şarabı 
içtim yarıya kadar bir başıma 
seni bekleyerek. 
Niye böyle geç kaldın? 

Fakat işte ballı meyveler 
dallarında olgun, diri duruyor. 
Koparılmadan düşeceklerdi toprağa 
biraz daha gecikseydin eğer...

Hasret
Yüz yıl oldu yüzünü görmeyeli, 
belini sarmayalı, 
gözünün içinde durmayalı, 
aklının aydınlığına sorular sormayalı, 
dokunmayalı sıcaklığına karnının. 

Yüz yıldır bekler beni 
bir şehirde bir kadın. 

Aynı daldaydık, aynı daldaydık. 
Aynı daldan düşüp ayrıldık. 
Aramızda yüz yıllık zaman, 
yol yüz yıllık. 

Yüz yıldır alacakaranlıkta 
koşuyorum ardından.

Hasret
Denize dönmek istiyorum! 
Mavi aynasında suların: 
boy verip görünmek istiyorum! 
Denize dönmek istiyorum! 

Gemiler gider aydın ufuklara gemiler gider! 
Gergin beyaz yelkenleri doldurmaz keder. 
Elbet ömrüm gemilerde bir gün olsun nöbete yeter. 
Ve madem ki bir gün ölüm mukadder; 
Ben sularda batan bir ışık gibi 
sularda sönmek istiyorum! 
Denize dönmek istiyorum! 
Denize dönmek istiyorum!

Herkes Gibisin
Gönlümle baş başa düşündüm demin; 
Artık bir sihirsiz nefes gibisin. 
Şimdi tâ içinde bomboş kalbimin 
Akisleri sönen bir ses gibisin. 

Mâziye karışıp sevda yeminim, 
Bir anda unuttum seni, eminim 
Kalbimde kalbine yok bile kinim 
Bence artık sen de herkes gibisin.

Hürriyet Kavgası
Yine kitapları, türküleri, bayraklarıyla geldiler, 
dalga dalga aydınlık oldular, 
yürüdüler karanlığın üstüne. 
Meydanları zaptettiler yine. 

Beyazıt'ta şehit düşen 
silkinip kalktı kabrinden, 
ve elinde bir güneş gibi taşıyıp yarasını 
yıktı Şahmeran'ın mağarasını. 

Daha gün o gün değil, derlenip dürülmesin bayraklar. 
Dinleyin, duyduğunuz çakalların ulumasıdır. 
Safları sıklaştırın çocuklar, 
bu kavga faşizme karşı, bu kavga hürriyet kavgasıdır.

İki Serseri
İki serseri var: 
Birinci serseri 
köprü altında yatar, 
sularda yıldızları sayar geceleri.. 

İki serseri var: 
İkinci serseri 
atlas yakalı sarhoş sofralarında 
Bağdatlı bir dilencinin çaldığı sazdır. 
Fransız emperyalizminin 
idare meclisinde ayvazdır.. 

Ben: 
ne köprü altında yatan, 
ne de atlas yakalı sarhoş sofralarında 
saz çalıp Arabistan fıstığı satan- 
-ların 
şairiyim; 
topraktan, ateşten ve demirden 
hayatı yaratan- 
-ların 
şairiyim ben. 

İki serseri var 
İkinci serseri 
yolumun üstünde duruyor 
ve soruyor 
bana 
"PROLETER 
dediğimin 
ne biçim kuş 
olduğunu?" 
Anlaşılan 
Bağdadi şaklaban 
unutmuş, 
Mösyö bilmem kimle beraber 
Adana - Mersin hattında o kuşu yolduğunu... 

İki serseri var: 
İkinci serseri 
halkın alınterinden altın yapanlara 
kendi kafatasında hurma rakısı sunar. 

Ben hızımı asırlardan almışım, 
bende her mısra bir yanardağ hatırlatır. 
Ben ne halkın alınterinden on para çalmışım 
ne bir şairin cebinden bir satır... 

İki serseri var: 
İkinci serseri, 
meydana dört topaç gibi saldığım dört eseri 
sanmış ki yazmışım kendileri 
için. 
Halbuki benim 
bir serseriye hitap eden 
ikinci yazım işte budur: 
Atlas yakalı sarhoş sofralarının sazı, 
Fransız sermayesinin hacı ayvazı, 
bu yazdığım yazı 
örse balyoz salanların şimşekli yumruğudur 
katmerli kat kat yağlı ensende.. 
Ve sen o kemik yaladığın 
sofranın altına girsen de, 
- dostun KARAMAÇA BEY gibi - 
kaldırıp kaldırıp yere çaaal- 
-mak için 
canını burnundan al- 
-mak için, 
bulacağım seni.. 
Koca göbeklerin RUSEL kuşşağı sen, 
sen uşşak murabbaı, 
sen uşşak mik'abı, 
satılmış uşşakların aşşağı sen!!!

İnci
Yüzlerce senen evvel çok güzel bir kız varmış. 
Ayağına kapanıp bütün gençler yalvarmış 
Bu eşi bulunmayan güzeli almak için. 
Erimişler aşk denen alevden için için, 
Güneşin sızağıyla eriyen karlar gibi; 
Hepsinin bu sevdadan hicran olmuş nasibi... 
Böyle yaşıyorlarken dünyalarına küskün, 
Güzel kız davet etmiş aşıklarını bir gün. 
Demiş:"Elbet veremem gönlümü hepinize, 
Fakat bir müsabaka açıyorum ben size: 
En güzel en kıymetli inciyi bana her kim 
Getirirse onunla artık evleneceğim..." 
Aşıklar mallarını feda edip satmışlar, 
Dört taraftan en büyük inciyi aratmışlar. 
Yüzlerce sene evvel bir saz şairi varmış; 
Bu gencin de gönlünü o kızın aşkı sarmış. 
Aklını alıvermiş gök ela renkli gözler; 
Her dakika biricik sevgilisini özler, 
Her dakika ağlarmış, sızlarmış, ah edermiş; 
perişanmış, mahzunmuş, derbedermiş.. 
Duymuş müsabakayı bu aşık da nihayet, 
"İnci nedir" diyerek o anda etmiş hayret. 
Çünkü o ana kadar inciyi bilmiyormuş. 
"İnci nasıl şey?" diye bir ihtiyara sormuş: 
"Ben onu hiç görmedim gezdim de diyar diyar." 
Demiş ki zavallıya gülümseyip ihtiyar: 
"Güzel bir taştır inci, kadınların süsüdür; 
Durduğu yer onların açık, beyaz göğsüdür. 
Denizden çıktığından pahalıdır gayetle.. 
Bu sözleri duyunca aşık bakar hayretle, 
Der ki:"Ben deniz nedir, onu da bilmiyorum." 
İhtiyar denizi de anlatır: "Dinle yavrum, 
Bu öyle bir susur ki ufuğa kadar açık, 
Bazen dalgalar kıyısında ufacık; 
Bazen fırtına çıkar, hava olunca lodos, 
Deniz birden kudurup kayalara vurur tos. 
Sen karada gezmişsin belli bu yaşa kadar. 
Bu dağların ardında çok uzak bir deniz var. 
Pek merak ediyorsan yürü, memleketler aş." 
Saz şairi, bu sözler bitince, yavaş yavaş 
Denizi bulmak için seyahate koyulur; 
Uzun yollar üstünde harap olur, yorulur. 
Nihayet gök toprağa ışığını dökerken 
Bir sahile yaklaşır, henüz şafak sökerken.... 

Aradan bir yıl geçip nihayet mühlet bitmiş, 
Aşıklar akın akın kızın yanına gitmiş. 
Hepsi de dizilmişler önüne birer birer; 
Ellerinin üstünde donuk, beyaz inciler. 
Güzel kız seyre dalmış,oturarak yerine; 
İpek elbisesinin uzun eteklerine 
Bütün delikanlılar koymuş hediyesini! 
Gözlerini açarak herkes kesmiş sesini: 
"Acaba hangisini kabul edecek ?"diye. 
Dışardan bir gürültü duyulmuş o saniye: 
"Bırakın muradıma ben bugün ereceğim, 
Bırakın sevgilime inciler vereceğim..." 
"O da getirsin" diye güzel kız vermiş izin, 
Şair içeri girmiş tereddüt etmeksizin. 
Anlatmış kalbindeki sızlayan bir yarayı, 
Anlatmış uzun uzun bütün bu mecarayı. 
"Ben bir şair aşıkım, elimde bir kırık saz, 
Yapyalnız yaşıyorum, derdim çok, sevincim az. 
O güzel gözlerine bir pınar gibi gönlüm 
Yıllarca aka aka tükendi tahammülüm. 
Fakat seni unutmak gelmiyordu elimden. 
Ve bir gün işittim ki inci istemişsin sen. 
Ama bu ana kadar görmemiştim ben onu, 
Öğrendim bu incinin denizde olduğunu. 
Deniz nerde diyerek arıyordum bu sefer; 
Aşkının kuvvetiyle aştım dağlar tepeler. 
Nice ülkeler gezdim nice dağlar dolaştım, 
Bir sabah sonu gelmez bir denize ulaştım: 
Güneş içinden doğup içinden batıyordu; 
Sular arzın üstüne yaslanmış yatıyordu. 
Rüzgar yavaş esiyor,engin sessiz, durgundu; 
Vücudum aylar süren yolculuktan yorgundu. 
İndim büyük denizin o büyük sahiline 
İncileri topladım ,uğraşıp didinerek." 
Aşıkın sözlerini dinlerken kadın erkek; 
Şair omuzundaki bir torbayı uzatmış, 
Yere bağını çözüp, incileri boşaltmış. 
Fakat o anda herkes kahkahalarla gülmüş: 
Çünkü inci yerine çakıl taşı dökülmüş. 
Güzel kız genç aşıka demiş: "Bunu iyi bil: 
Bu, parayla alınan incilere mukabil, 
Senin çakıl taşların pek değerlidir elbet; 
Şair! Yaşayacağım seninle ilelebet.."

İnsan
Ya hayrandır sana 
ya düşman 
Ya hiç yokmuş gibi 
unutulursun 
Ya da bir dakka bile 
çıkmazsın akıldan

İstanbul'da, Tevkifane Avlusunda
İstanbul'da, Tevkifane avlusunda, 
güneşli bir kış günü, yağmurdan sonra, 
bulutlar, kırmızı kiremitler, duvarlar ve benim yüzüm 
yerde, su birikintilerinde kımıldanırken, 
ben, nefsimin ne kadar cesur, ne kadar alçak, 
ne kadar kuvvetli, ne kadar zayıf şeyi varsa 
hepsini taşıyarak : 
dünyayı, memleketimi ve seni düşündüm...

İstiklal
Bu zırhları, bu orduları tanırım, 
benim de sularım girdiler, 
benim de toprağıma asker çıkardılar geceleyin. 
Kanıma susamıştılar. 
Çalmak istiyorlardı gözlerimin nurunu, 
hünerini ellerimin. 
Döktük denize onları 
1922'ydi yıllardan... 

Mısırlı kardeşim; 
şarkılarımız kardeştir, 
isimlerimiz kardeş, 
yoksulluğumuz kardeştir, 
yorgunluğumuz kardeş. 

Şehirlerimde güzel, ulu, canlı ne varsa: 
insan, cadde, çınar, 
savaşında senin yanındalar. 
Köylerimde Kelam-ı Kadim okunuyor 
senin dilinle, 
senin zaferin için... 

Mısırlı kardeşim, 
biliyorum, biliyorum, 
istiklal otobüs değil ki 
birini kaçırdın mı, öbürüne binesin... 
İstiklal sevgilimiz gibidir 
aldattın mı bir kere 
zor döner bir daha. 

Mısırlı kardeşim, 
kanalın sularına karıştı kanın. 
İnsanın yurdu bir kat daha kendinin olur 
toprağına, suyuna karıştıkça kanı. 
Yaşanmış sayılmaz zaten 
yurdu için ölmesini bilmeyen millet...

İyimser Adam
Çocukken sineklerin kanadını koparmadı 
teneke bağlamadı kedilerin kuyruğuna 
kibrit kutularına hapsetmedi hamamböceklerini 
karınca yuvalarını bozmadı 
büyüdü 
bütün bu işleri ona ettiler 
ölürken başucundaydım 
bir şiir oku dedi 
güneş üstüne deniz üstüne 
atom kazanlarıyla yapma aylar üstüne 
yüceliği üstüne insanlığın

İyimserlik
Şiirler yazarım 
basılmaz 
basılacaklar ama 

Bir mektup beklerim müjdeli 
belki de öldüğüm gün gelir 
mutlaka gelir ama 

Ne devlet ne para 
insanın emrinde dünya 
belki yüz yıl sonra 
olsun 
mutlaka bu böyle olacak ama

Japon Balıkçısı
Denizde bir bulutun öldürdüğü 
Japon balıkçısı genç bir adamdı. 
Dostlarından dinledim bu türküyü 
Pasifik'te sapsarı bir akşamdı. 

Balık tuttuk yiyen ölür. 
Elimize değen ölür. 
Bu gemi bir kara tabut, 
lumbarından giren ölür. 

Balık tuttuk yiyen ölür, 
birden değil, ağır ağır, 
etleri çürür, dağılır. 
Balık tuttuk yiyen ölür. 

Elimize değen ölür. 
Tuzla, güneşle yıkanan 
bu vefalı, bu çalışkan 
elimize değen ölür. 
Birden değil, ağır ağır, 
etleri çürür, dağılır. 
Elimize değen ölür... 

Badem gözlüm, beni unut. 
Bu gemi bir kara tabut, 
lumbarından giren ölür. 
Üstümüzden geçti bulut. 

Badem gözlüm beni unut. 
Boynuma sarılma, gülüm, 
benden sana geçer ölüm. 
Badem gözlüm beni unut. 

Bu gemi bir kara tabut. 
Badem gözlüm beni unut. 
Çürük yumurtadan çürük, 
benden yapacağın çocuk. 
Bu gemi bir kara tabut. 
Bu deniz bir ölü deniz. 
İnsanlar ey, nerdesiniz? 
Nerdesiniz?

Kadınlar
Ve kadınlar, 
bizim kadınlarımız: 
korkunç ve mübarek elleri, 
ince, küçük çeneleri, kocaman gözleriyle 
anamız, avradımız, yarimiz 
ve sanki hiç yaşamamış gibi ölen 
ve soframızdaki yeri 
öküzümüzden sonra gelen 
ve dağlara kaçırıp uğrunda hapis yattığımız 
ve ekinde, tütünde, odunda ve pazardaki 
ve karasabana koşulan 
ve ağıllarda 
ışıltısında yere saplı bıçakların 
oynak, ağır kalçaları ve zilleriyle bizim olan 
kadınlar, 
bizim kadınlarımız

Kadınlarımızın Yüzleri
Meryem ana Tanrıyı doğurmadı 
Meryem ana Tanrının anası değil 
Meryem ana analardan bir ana 
Meryem ana bir oğlan doğurdu 
Âdemoğullarından bir oğlan 
Meryem ana bundan ötürü güzel bütün suretlerinde 
Meryem ananın oğlu bundan ötürü kendi oğlumuz gibi 
yakın bize 

Kadınlarımızın yüzü acılarımızın kitabıdır 
acılarımız, ayıplarımız ve döktüğümüz kan 
karasabanlar gibi çizer kadınların yüzünü. 

Ve sevinçlerimiz vurur gözlerine kadınların 
göllerde ışıyan seher vakıtları gibi. 
Hayallerimiz yüzlerindedir sevdiğimiz kadınların, 
görelim görmeyelim karşımızda dururlar 
gerçeğimize en yakın ve en uzak.

Kalbim
Göğsümde 15 yara var!. 
Saplandı göğsüme 15 kara saplı bıçak!.. 
Kalbim yine çarpıyor, 
kalbim yine çarpacak!! 

Göğsümde 15 yara var! 
Sarıldı 15 yarama 
kara kaygan yılanlar gibi karanlık sular! 
Karadeniz boğmak istiyor beni, 
boğmak istiyor beni, 
kanlı karanlık sular!! 

Saplandı göğsüme 15 kara saplı bıçak. 
Kalbim yine çarpıyor, 
kalbim yine çarpacak!.. 

Göğsümde 15 yara var!. 
Deldiler göğsümü 15 yerinden, 
sandılar ki vurmaz artık kalbim kederinden! 
Kalbim yine çarpıyor, 
kalbim yine çarpacak!! 

Yandı 15 yaramdan 15 alev, 
kırıldı göğsümde 15 kara saplı bıçak.. 
Kalbim 
kanlı bir bayrak gibi çarpıyor, 
ÇAR-PA-CAK!!

Kar Yagiyor
Lambayi yakma, birak, 
sari bir insan başi 
düşmesin pencereden kara. 
Kar yagiyor karanliklara. 
Kar yagiyor ve ben hatirliyorum. 
Kar... 
Üflenen bir mum gibi söndü koskocaman işiklar... 
Ve şehir kör bir insan gibi kaldi 
altinda yagan karin. 

Lambayi yakma, birak! 
Kalbe bir biçak gibi giren hatiralarin 
dilsiz olduklarini anliyorum. 
Kar yagiyor 
ve ben hatirliyorum.

Karanlıkta Kar Yağıyor
Ne maveradan ses duymak, 
ne satırların nescine koymak o "anlaşılmayan şeyi", 
ne bir kuyumcu merakıyla işlemek kafiyeyi, 
ne güzel laf, ne derin kelam... 
Çok şükür 
hepsinin 
hepsinin üstündeyim bu akşam. 

Bu akşam 
bir sokak şarkıcısıyım hünersiz bir sesim var; 
sana, 
senin işitemeyeceğin bir şarkıyı söyleyen bir ses. 

Karanlıkta kar yağıyor, 
sen Madrid kapısındasın. 
Karşında en güzel şeylerimizi 
ümidi, hasreti, hürriyeti 
ve çocukları öldüren bir ordu. 

Kar yağıyor. 
Ve belki bu akşam 
ıslak ayakların üşüyordur. 
Kar yağıyor, 
ve ben şimdi düşünürken seni 
şurana bir kurşun saplanabilir 
ve artık bir daha 
ne kar, ne rüzgar, ne gece... 

Kar yağıyor 
ve sen böyle "No pasaran" deyip 
Madrid kapısına dikilmeden önce 
herhalde vardın. 
Kimdin, nerden geldin, ne yapardın? 
Ne bileyim, 
mesela; 
Astorya kömür ocaklarından gelmiş olabilirsin. 
Belki alnında kanlı bir sargı vardır ki 
kuzeyde aldığın yarayı saklamaktadır. 
Ve belki varoşlarda son kurşunu atan sendin 
"Yunkers" motorları yakarken Bilbao'yu. 
Veyahut herhangi bir 
Konte Fernando Valaskerosi de Kortoba'nın çiftliğinde 
ırgatlık etmişindir. 
Belki "Plasa da Sol" da küçük bir dükkanın vardı, 
renkli İspanyol yemişleri satardın. 
Belki hiçbir hünerin yoktu, belki gayet güzeldi sesin. 
Belki felsefe talebesi, belki hukuk fakültesindensin 
ve parçalandı üniversite mahallesinde 
bir İtalyan tankının tekerlekleri altında kitapların. 
Belki dinsizsin, 
belki boynunda bir sicim, bir küçük hac. 
Kimsin, adın ne, tevellüdün kaç? 
Yüzünü hiç görmedim ve görmeyeceğim. 
Bilmiyorum 
belki yüzün hatırlatır 
Sibirya'da Kolçak'ı yenenleri 
belki yüzünün bir tarafı biraz 
bizim Dumlupınar'da yatana benziyordur 
ve belki bir parça hatırlatıyorsun Robespiyer'i. 
Yüzünü hiç görmedim ve görmeyeceğim, 
adımı duymadın ve hiç duymayacaksın. 
Aramızda denizler, dağlar, 
benim kahrolası aczim 
ve "Ademi Müdahale Komitesi" var. 
Ben ne senin yanına gelebilir, 
ne sana bir kasa kurşun, 
bir sandık taze yumurta, 
bir çift yün çorap gönderebilirim. 
Halbuki biliyorum, 
bu soğuk karlı havalarda 
iki çıplak çocuk gibi üşümektedir 
Madrid kapısını bekleyen ıslak ayakların. 
Biliyorum, 
ne kadar büyük, ne kadar güzel şey varsa, 
insanoğulları daha ne kadar büyük 
ne kadar güzel şey yaratacaklarsa, 
yani o korkunç hasreti, daüssılası içimin 
güzel gözlerindedir 
Madrid kapısındaki nöbetçimin. 
Ve ben ne yarın, ne dün, ne bu akşam 
onu sevmekten başka bir şey yapamam.

Karıma Mektup
Bir tanem! 
Son mektubunda: 
"Başım sızlıyor 
yüreğim sersem!" 
diyorsun. 
"Seni asarlarsa 
seni kaybedersem," 
diyorsun, 
"yaşayamam!" 

Yaşarsın, karıcığım, 
kara bir duman gibi dağılır hatıram rüzgarda; 
yaşarsın, kalbimin kızıl saçlı bacısı, 
en fazla bir yıl sürer 
yirminci asırlarda 
ölüm acısı. 
Ölüm 
bir ipte sallanan bir ölü. 
Bu ölüme bir türlü 
razı olmuyor gönlüm. 
Fakat 
emin ol ki, sevgili, 
zavallı bir çingenenin 
kıllı, siyah bir örümceğe benzeyen eli 
geçirecekse eğer 
ipi boğazıma, 
mavi gözlerimde korkuyu görmek için 
boşuna bakacaklar 
Nazım'a! 

Ben, 
alacakaranlığında son sabahımın 
dostlarımı ve seni göreceğim, 
ve yalnız 
yarım kalmış bir şarkının acısını 
toprağa götüreceğim... 
Karım benim! 
İyi yürekli, 
altın renkli, 
gözleri baldan tatlı arım benim; 
ne diye yazdım sana 
istendiğini idamımın, 
daha dava ilk adımında 
ve bir şalgam gibi koparmıyorlar 
kellesini adamın. 
Haydi bunlara boş ver. 
Bunlar uzak bir ihtimal! 
Paran varsa eğer 
bana fanila bir don al, 
tuttu bacağımın siyatik ağrısı. 
Ve unutma ki 
daima iyi şeyler düşünmeli 
bir mahpusun karısı.

Karlı Kayın Ormanında
Karlı kayın ormanında 
yürüyorum geceleyin. 
Efkârlıyım, efkârlıyım, 
elini ver, nerde elin? 

Ayışığı renginde kar, 
keçe çizmelerim ağır. 
İçimde çalınan ıslık 
beni nereye çağırır? 

Memleket mi, yıldızlar mı, 
gençliğim mi daha uzak? 
Kayınların arasında 
bir pencere, sarı, sıcak. 

Ben ordan geçerken biri: 
"Amca, dese, gir içeri." 
Girip yerden selâmlasam 
hane içindekileri. 

Eski takvim hesabıyle 
bu sabah başladı bahar. 
Geri geldi Memed'ime 
yolladığım oyuncaklar. 

Kurulmamış zembereği 
küskün duruyor kamyonet, 
yüzdüremedi leğende 
beyaz kotrasını Memet. 

Kar tertemiz, kar kabarık, 
yürüyorum yumuşacık. 
Dün gece on bir buçukta 
ölmüş Berut, tanışırdık. 

Bende boz bir halısı var 
bir de kitabı, imzalı. 
Elden ele geçer kitap, 
daha yüz yıl yaşar halı. 

Yedi tepeli şehrimde 
bıraktım gonca gülümü. 
Ne ölümden korkmak ayıp, 
ne de düşünmek ölümü. 

En acayip gücümüzdür, 
kahramanlıktır yaşamak: 
Öleceğimizi bilip 
öleceğimizi mutlak. 

Memleket mi, daha uzak, 
gençliğim mi, yıldızlar mı? 
Bayramoğlu, Bayramoğlu, 
ölümden öte köy var mı? 

Geceleyin, karlı kayın 
ormanında yürüyorum. 
Karanlıkta etrafımı 
gündüz gibi görüyorum. 

Şimdi şurdan saptım mıydı, 
şose, trenyolu, ova. 
Yirmi beş kilometreden 
pırıl pırıldır Moskova...

Kemal Tahir'e Mektup
"Malatya" diyorum, 
senin çatık kaşlarından başka bir şey gelmiyor aklıma. 
Bursa'da kaplıcalar 
Amasya'da elma 
Diyarbakır'da karpuz ve akrep. 
fakat senin oranın, 
Malatya'nın 
nesi meşhurdur, 
yemişlerinden ve böceklerinden hangisi, 
suyu mu, havası mı? 
Düşün ki hapisanesi hakkında bile fikrim yok. 
Yalnız : 
bir oda, 
bir tek penceresi var : 
çok yüksek olan tavana yakın. 
Sen ordasın 
dar ve uzun bir kavanozda 
küçük bir balık gibi... 
Teşbihim hoşuna gitmeyebilir. 
Hele bu günlerde 
kendini kafeste arslana benzetiyorsundur. 
Haklısın Kemal Tahir, 
emin ol ben de öyle, 
muhakkak ki arslanız, 
şaka etmiyorum 
hattâ daha dehşetli bir şey : 
insanız... 
Hem de hangi tarihte, hangi sınıftan, 
malum... 
Lâkin demir kafesle kavanoz bahsinde iş değişmiyor, 
ikisi de bir, 
hele bu günlerde... 
- Bunu içerde rahat ve masun 
yatan bilir - ... 

Hele bu günlerde, 
Sarıyerli Emin Beyin fıkralarına gülmek, 
sevgili kitapların ve domatesin lezzeti, 
tahtakurularına rağmen uyku 
- günde üç tatlı kaşığı Adonille de olsa - 
ve Tahir'in oğlu Kemal 
hattâ mektup gelmesi senden 
ve hattâ ses duymak, dokunmak, görebilmek havanın ışığını, 
karıma olan aşkımdan başka 
nefsimin herhangi bir rahatlığını 
affedemiyorum... 

Fartı-hassasiyet? 
Değil. 
Döğüşememek, 
bir mavzer kurşunu kadar olsun 
bilfiil 
doğrudan doğruya... 
Ancak kavgada vurulan acı duymaz 
ve kavga edebilmek hürriyetidir 
en mühimi hürriyetlerin. 
İçerim yanıyor, Kemal, 
dışarım serin... 

Anlıyorsun ya, 
zaten ettiğim lâf 
bizim lâflarımızın herhangi biri : 
çok konuşulmuş, 
ve konuşulmakta olan... 
Şimdi kim bilir kaç yerde, kaç insan, 
dizlerinde âtıl ve çaresiz yatan ellerine küfredip acıyarak 
bu lâfları ediyor... 

Anlıyorsun ya, 
zarar yok, 
ben anlatacağım yine!... 
Elden hiçbir şey gelmediği zaman 
konuşup anlatmanın alçak tesellisi? 

Belki evet, 
belki hayır... 
Hayır öyle değil. 
Hangi teselli bırak be dinini seversen bırak... 
Bu, düpedüz, 
başın önde, olduğun yerde dolanarak 
kükremek, böğürüp bağırmak, Kemal...

Kerem Gibi
Hava kurşun gibi ağır!! 
Bağır 
bağır 
bağır 
bağırıyorum. 
Koşun 
kurşun 
erit- 
-meğe 
çağırıyorum... 

O diyor ki bana: 
- Sen kendi sesinle kül olursun ey! 
Kerem 
gibi 
yana 
yana... 
"Deeeert 
çok, 
hemdert 
yok" 
Yürek- 
-lerin 
kulak- 
-ları 
sağır... 
Hava kurşun gibi ağır... 

Ben diyorum ki ona: 
- Kül olayım 
Kerem 
gibi 
yana 
yana. 
Ben yanmasam 
sen yanmasan 
biz yanmasak, 
nasıl 
çıkar 
karan- 
-lıklar 
aydın- 
-lığa.. 

Hava toprak gibi gebe. 
Hava kurşun gibi ağır. 
Bağır 
bağır 
bağır 
bağırıyorum. 
Koşun 
kurşun 
erit- 
-meğe 
çağırıyorum.....

Kırkıncı Yılımız
Hepimiz kırk yıl önce doğduk, 
kırk yıl önce sabahleyin 
kırk yıl önce gün ışırken Bedreddin'in İznik Gölü'nde 
çamlı bellerinden birinde Köroğlu'nun 
ve Sibirya'dan, esirlikten dönen Bolşevik Osman 
pusuya düşürürken Urfa yolunda seher vakti Fıransızı. 

Hepimiz kırk yaşındayız 
yirmisine basanımız da 
altmışını geçenimiz de 
atılıp ölenimiz de İstanbul'da Müdüriyet penceresinden. 

Bu kırkıncı yılımızda 
ne bir ormanız 
ne şose boyunda tek tük kavak ağacı 
bir tarlayız tohumu saçılmış. 

Hepimiz kırkına bastık bu sabah 
hapiste yatanımız, 
işyerindekilerimiz, muhacirimiz. 
Hepimiz kırkına bastık bu sabah. 
Yoldaşlar yeni yeni yıllara!

Kışlık Saray
Kışlık Saray'da Kerenski. 
Smolni'de Sovyetler ve Lenin, 
sokakta o n l a r . 
O n l a r biliyorlar ki, O : 
"- Dün erkendi, yarın geç. 
Vakit tamam bugün," dedi. 
O n l a r : "- Anladık, bildik," - dediler. 
Ve hiçbir zaman 
bildiklerini bu kadar müthiş ve mükemmel bilmediler... 
İşte : cepheden dönen süngüleri, 
kamyonları, mitralyözleriyle, 
hasretleri, ümitleri, mukaddes iştihaları, 
rüzgârda karın üstünde savrulan sözleriyle 
o n l a r yürüyorlar kışlık saraya... 

Putilovski Zavot'tan Bolşevik Kitof : 
"- Bugün büyük bir gündür, yoldaşlar, - diyor, - büyük bir gündür. 
Ve ihtar ederim ki çapul yapmak isteyenlere 
artık Kışlık Saray ve bütün Rusya işçinin ve köylünündür." 
Tesviyeci Topal Sergey : 
"- Hey gidi dünya, - diyor, - hey, 
ben 905'te on yaşımda geçtim bu yoldan : 
en önde iri, mazlum gözlü azize tasvirleri, 
yalnayak çocuklar, kocakarılar 
ve uzun saçlı papaz Gapon... 
Karşıda, kırmızı pencerede, bütün Rusların çarı 
sapsarı bakıyordu bize. 
Kadınlar ağlaşarak toprağa diz çöktüler. 
Ben kaldırmıştım ki elimi istavroz çıkarmak için 
birdenbire dörtnala Kazaklar geldi karşımıza. 
Kazaklar şahlanmış bir at ve simsiyah bir kalpaktılar. 
Biz çocuklar bağrışarak serçe kuşları gibi düştük. 
Bir at nalı ezdi benim dizkapağımı..." 
Ve Topal Sergey bacağını sürüyerek 
yürüyor o n l a r l a Kışlık Saray'a... 
Rüzgârdır 
kardır 
ve insanlardır hâkim olan manzaraya. 

Lehistan cephesinden gelen köylü İvan Petroviç'in gözleri 
karanlıkta kedi gözleri gibi görüyor : 
"- Ehhh, Matuşka, - diyor, - 
yeşil başlı ördek gibi toprağı attık çantaya..." 

Sütunların arkasından ateş açtı Kışlık Saray, 
ateş açtı yüzü güzel Yunkersler 
ve şişman orospular. 
Tesviyeci Topal Sergey : 
"- Hey gidi dünya, - dedi, - hey, 
Kerenski kalmış kimlere..." 
Ve topal bacağının üstünden 
düştü yere... 
Köylü İvan Petroviç, 
yağlı, semiz toprağı avucunun içinde görüp 
ve kırmızı sakalına tükürüp 
bir Ukrayna şarkısı gibi işletiyor mitralyözü... 

Gecenin ortasında kırmızı tuğladan Kışlık Saray 
ve limanda üç bacalı Avrora... 

Bolşevik Kitof haykırdı yoldaşlara : 
"- Yoldaşlar, - dedi, - 
tarih 
yani işçi ve köylü sınıfları, 
yani kızıl asker, 
yani, bir meşale yakıyoruz, - dedi, - 
hücuma kalkıyoruz, - dedi... 

Ve Neva nehrinde buzlar kızarırken 
o n l a r bir çocuk gibi iştihalı 
ve rüzgâr gibi cesur, 
Kışlık Saray'a girdiler. 

Demir, kömür ve şeker, 
ve kırmızı bakır, 
ve mensucat, 
ve sevda ve zülum ve hayat, 
ve bilcümle sanayi kollarının, 
ve küçük ve büyük ve Beyaz Rusya ve Kafkasya, Sibirya ve Türkistan, 
ve kederli Volga yollarının 
ve şehirlerin bahtı 
bir şafak vakti değişmiş oldu. 

Bir şafak vakti karanlığın kenarından 
karlı çizmelerini o n l a r 
mermer merdivenlere bastıkları zaman...

Kiyamet Sureleri
1 
ALÂMETLER SURESI 

Yedi kat yerin altindan ugultular geliyor. 
Çok alâmetler belirdi, vakit tamamdir. 
Haram sevaboldu, sevap haramdir. 
Ak kurt, kara tahtayi daha bir yol kemirir, 
çekin ki körükleri 
ateşe girdi demir. 

Çok alâmetler belirdi, vakit tamamdir. 
Duyuldu kim ölüm satilip kâr edile, 
kendi kendilerin reddü inkâr edile 
ve duyuldu kabuguna tik ettigi civcivin. 
Duyuldu uykusundan uyandigi 
zincirinden başka kaybedecek şeyi olmayan devin. 

Yedi kat yerin altindan ugultular geliyor. 
Medet yoktur, bakma geri. 
Kantarma zapteyleyemez oldu beygiri. 
Çikmiş üzengiden, ayagi yok mu? 
Kan sizar, şâk olmuş, dudagi yok mu? 
Gider, böyle gider, dahi gider 
bu âteş yollarin duragi yok mu? 
Bu yol orda biten yoldur. 

Türabolmak ne müşküldür... 

Çekin ki körükleri 
ocaga girdi demir. 
Bir ateş külçesi düştü buzlarin ortasina. 
Alâmetler belirdi, kiyamet alâmetleridir. 
Haberdir, erişmekte kaynayan su galeyan noktasina. 

2 
TEBAHHUR SURESI 

Pehlivanlar cümle libastan soyunmuş, üryan idiler, 
herbiri aşikâr etmişti zamirin. 
Gök kubbe sicakti ve kan kokuyordu, 
encam 
tavi gelmiş demirin. 

Vadenin irişip çattigini bildiler, 
kavaklar titreşip yere egildiler, 
ve çinar agaçlari 
gördüler haykiraraktan, 
köklerinin yilan ölüleri gibi 
koptugunu topraktan. 

Pehlivanlar cümle libastan soyunmuş, üryan idiler. 
Kizil kanatli kuşlar kayalarda 
hazirdi atlamaya. 
Vadenin irişip çattigini bildiler, 
kabardi, köpüklendi dalgalar 
başladilar çatlamaya. 

Gök kubbe sicakti ve kan kokuyordu. 
Ve rûzgâr 
yükseldi ağır ağır, çoğaldı gitgide 
birikti, birikti ve âni-vahitte 

Ah edildi derinden 
yer oynadı yerinden, 

yıkıldı köprüler kemerlerinden, 
yazılı taşlar kapandı yüzükoyun. 

Bu dem kıyamet demidir, 
bu, buhara inkilâbıdır kaynayan suyun...

Kız Çocuğu
Kapıları çalan benim 
kapıları birer birer. 
Gözünüze görünemem 
göze görünmez ölüler. 

Hiroşima'da öleli 
oluyor bir on yıl kadar. 
Yedi yaşında bir kızım, 
büyümez ölü çocuklar. 

Saçlarım tutuştu önce, 
gözlerim yandı kavruldu. 
Bir avuç kül oluverdim, 
külüm havaya savruldu. 

Benim sizden kendim için 
hiçbir şey istediğim yok. 
Şeker bile yiyemez ki 
kağıt gibi yanan çocuk. 

Çalıyorum kapınızı, 
teyze, amca, bir imza ver. 
Çocuklar öldürülmesin 
şeker de yiyebilsinler.

Kocalmaya Alışıyorum
Kocalmaya alışıyorum dünyanın en zor zanaatına, 
kapıları çalmaya son kere, 
duruq durmadan ayrılığa. 
Saatler, akarsınız, akarsınız, akarsınız... 
Anlamaya çalışıyorum inanmayı yitirmenin pahasına. 
Bir söz söyleyecektim sana söyleyemedim. 
Dünyamda sabahleyin aç karına içilen cıgaramın tadı. 
Ölüm kendinden önce bana yalnızlığını yolladı. 
Kıskanıyorum öylelerini kocaldıklarının farkında bile değiller, 
öylesine başlarından aşkın işleri.

Kore'de Ölen Bir Yedek Subayımızın Menderes'e Söyledikleri
Diyet 

Gözlerinizin ikisi de yerinde, Adnan Bey, 
iki gözünüzle bakarsınız, 
iki kurnaz, 
iki hayın, 
ve zeytini yağlı iki gözünüzle 
bakarsınız kürsüden Meclis'e kibirli kibirli 
ve topraklarına çiftliklerinizin 
ve çek defterinize. 
Ellerinizin ikisi de yerinde, Adnan Bey, 
iki elinizle okşarsınız, 
iki tombul, 
iki ak, 
vıcık vıcık terli iki elinizle 
okşarsınız pomadalı saçlarınızı, 
dövizlerinizi, 
ve memelerini metreslerinizin. 
İki bacağınızın ikisi de yerinde, Adnan Bey, 
iki bacağınız taşır geniş kalçalarınızı, 
iki bacağınızla çıkarsınız huzuruna Eisenhower'in, 
ve bütün kaygınız 
iki bacağınızın arkadan birleştiği yeri 
halkın tekmesinden korumaktır. 
Benim gözlerimin ikisi de yok. 
Benim ellerimin ikisi de yok. 
Benim bacaklarımın ikisi de yok. 
Ben yokum. 
Beni, Üniversiteli yedek subayı, 
Kore'de harcadınız, Adnan Bey. 
Elleriniz itti beni ölüme, 
vıcık vıcık terli, tombul elleriniz. 
Gözleriniz şöyle bir baktı arkamdan 
ve ben al kan içinde ölürken 
çığlığımı duymamanız için 
kaçırdı sizi bacaklarınız arabanıza bindirip. 
Ama ben peşinizdeyim, Adnan Bey, 
ölüler otomobilden hızlı gider, 
kör gözlerim, 
kopuk ellerim, 
kesik bacaklarımla peşinizdeyim. 
Diyetimi istiyorum, Adnan Bey, 
göze göz, 
ele el, 
bacağa bacak, 
diyetimi istiyorum, 
alacağım da.

Kosmosun Kardeşliği Adına
İthaf: Ustamız Eluard’ın izinden
Kosmosta bizden başka düşünen var mı 
var 
bize benzer mi 
bilmiyorum 
belki bizden güzeldir 
bizona benzer mesela ama çayırdan nazik 
belki de akarsuyun şavkına benzer 
belki ne güzeldir bizden ne de çirkin 
belki tıpatıp bize benzer 
ve yıldızlardan birinde 
hangisinde bilmiyorum 
yıldızlardan birinde konuşacak elçimiz 
hangi dilde bilmiyorum 
yıldızlardan birinde konuşacak elçimiz onunla 
Tovariş diyecek 
söze bu sözle başlayacak biliyorum 
Tovariş diyecek 
ne üs kurmağa geldim yıldızına 
ne petrol ne yemiş imtiyazı istemeğe 
Koka-kola satacak da değilim 
selamlamaya geldim seni yeryüzü umutları adına, 
bedava ekmek ve bedava karanfil adına 
mutlu emeklerle mutlu dinlenmeler adına 
"Yarin yanağından gayrı her şeyde hep beraber" 
diyebilmek adına 
evlerin 
yurtların 
dünyaların 
ve kosmosun kardeşliği adına.

Kuvâyi Milliye - Altıncı Bap
Muharebeler 
Ve 
Düşman Elinde Kalanlar 
Ve 
Kartallı Kâzım'ın Hikâyesi 


İnönü meydanı, yavrum, 
rüzgâr, 
soğuklar insanı arı gibi haşlıyor. 
Zemheriler bitti diyelim, 
hamsin ya başladı, ya başlıyor. 
Muharebe beş gün beş gece sürdü. 
Kan gövdeyi götürdü. 
Ve nihayetinde 
düşmanlar karın üstünde 
top arabaları, sandıklar dolusu konyak, 
altı kamyon bıraktılar. 
Sonra, kaçarlarken, yavrum, 
köyleri, köprüleri yaktılar... 

Bu, Birinci İnönü, 
sonra ikincisi : 
23 Mart 1921 günü 
düşmanın Bursa ve Uşak grupları üstümüze yürüyor. 
Onlarda, topçu ve piyade 
bizden üç kere fazla, 
bizim atlımız çok. 
Atların makanizması, 
hartucu, 
namlusu yoktur 
ve kılıç 
çıplak, ucuz bir demirdir. 
26 Mart : 
Akşam. 
Sağ cenah ilerimize yanaştılar. 
27 Mart : 
Bütün cephelerde temas. 
28, 29, 30 : 
Kavgaya devam. 
Ve Martın 31'inci gecesinde, 
(ayışığı var mıydı bilmiyorum) 
İnönü karanlığı sesler ve kıvılcımlarla doluydu. 
Ve ertesi gün 
1 Nisan : 
Metristepe aydınlanıyor. 
Saat altı otuz. 
Bozöyük yanıyor. 
Düşman muharebe meydanını silâhlarımıza terketmiştir. 

Sonra, 8 Nisandan 11 Nisana kadar : 
Dumlupınar. 

Sonra, Haziran. 
Bir yaz gecesi. 
Dünyada yalnız pırıltılar 
ve böceklerin sesi. 
Sakarya'yı üç yerinden sallarla geçiyoruz. 
Basarak aldık 
Adapazarı'nı. 
Ve dolaşıp Sapanca Gölü'nün sazlıklarını 
yanaştık İzmit'in doğusunda çuha fabrikasına. 
Düşman, 
kısmen gemilere binerek 
denizden 
ve kısmen 
Karamürsel üzerinden 
Bursa'ya çekilip 
boşalttı İzmit şehrini gece yarısı. 

Sonra 23 Ağustos : 
Sakarya melhamei kübrâsı ki 
devamı 13 Eylül gününe kadardır. 
Bizim kırk bin piyademiz, 
dört bin beş yüz atlımız, 
düşmanın seksen sekiz bin piyadesi, 
üç yüz topu vardır. 
Harp meydanının kuzey yanı 
Sakarya 
ve dağlardır : 
keskin 
ve dik yamaçlarıyla 
ve kireçli toprakları 
ve kayalarında tek başlarına birbirinden uzak 
haşin 
ve münzevi çam ağaçlarıyla 
Abdülselâm-dağı, 
Gökler-dağı, 
dağlar. 

Ve Sakarya'dan bu havalide 
yalnız, çatal tırnaklı karacalar su içmektedir. 
Ankara suyunun döküldüğü yerden 
Eskişehir kuzeybatısına kadar 
Sakarya mecrası uçurumlar içinden geçmektedir. 
Güneyde 
ve güneydoğuda 
yapraksız ve hazin 
geniş ve uzun 
ve insana bıraktığı hiçbir şeye acımadan 
ölmek arzusu veren 
Cihanbeyli ovası : 
çöl... 
Bu çölün, 
bu dağların, 
bu nehrin ve bizim önümüzde 
yirmi iki gün ve gece fasılasız dövüşüp 
düşman ordusu ric'ata mecbur kaldı. 

Buna rağmen : 
Sene 1922 
ve 15 vilâyet ve sancak 
ve 9 büyük şehir 
düşman elindedir. 
İnanılmaz şeyler düşmandadır ki 
bunların arasında : 
7 göl, 11 nehir 
ve köklerinde baltamızın yarası 
ve yangınlarıyla bizim olan 
yüz kere yüz bin dönüm orman, 
bir tersane, iki silâh fabrikası, 
ve 19 körfez ve liman ki 
belki birçoğunun 
rıhtımı, 
mendireği, 
kırmızı, yeşil fenerleri yoktur 
ve belki sularında 
ateş kayıklarının ışıltısından başka ışık yanmadı, 
fakat onlar 
tahta iskeleleri ve kederli balıkçılarıyla bizimdiler. 
Sonra, 3 deniz, 
6 kol tren hattı, 
sonra, göz alabildiğine yol : 
sılaya gittiğimiz, 
gurbette göründüğümüz 
ve neden 
ve niçin olduğunu sormadan 
çöle, Çanakkale'ye, 
ölüme gittiğimiz yol 
ve sonra toprak 
ve o toprağın insanları : 
Uşak tezgâhlarının halı dokuyanları, 
klaptan işlemeli eğerleriyle meşhur 
Manisa'lı saraçlar, 
yol kıyılarında ve istasyonlarda açlar 
ve kurnaz 
ve cesur 
ve ağırbaşlı ve çapkın 
ve kütleleriyle delikanlı 
İstanbul ve İzmir işçileri 
ve zahire ve kantariye tâcirleriyle eşraf ve âyân, 
kıl çadırlı yürükleri Aydın'ın, 
ve sonra, ırgat, 
ortakçı, 
maraba, 
davarlı ve davarsız, 
yarım meşin çizmeli 
ve ham çarıklı köylüler. 
15 vilâyet ve sancak 
ve 9 büyük şehir 
düşman elindedir. 

Mehtaplı bir gece, 
gümüş bir kutunun içindesin : 
ortalık öyle bir tuhaf aydınlık, öyle ıssız. 
Ya çok seslidir 
ya hiç ses vermez mehtaplı gece zaten. 

Yatıyor filintasının arkasında Kartallı Kâzım. 
Kız gibi Osmanlı filintası. 
Parlıyor arpacık 
namlının ucunda : 
yüz yıllık yoldaymış gibi uzak 
ve bir damlacık. 

Kâzım emir aldı merkezden : 
Gebze'deki İngiliz'in tercümanı vurulacak. 
Köylerde teşkilât kurmuş tercüman Mansur : 
satıyor bizimkileri. 

Kâzım iyi hesaplamış herifin geçeceği yeri. 
İşte sökün etti Mansur karşıdan : 
beygirin üzerinde. 
Beygir yüksek, 
İngiliz kadanası. 
Kendi halinde yürüyor hayvan 
ortasında demiryolunun 
sallana sallana, 
ağır ağır. 
Tercüman herhalde bırakmış dizginleri, 
başı sallanıyor, 
belki de uyuyor üzerinde beygirin. 

Yaklaştıkça büyüyor herif. 
Zaten mehtapta heybetli görünür insan. 

Arada kaldı kalmadı dört yüz adım, 
namlıyı kaldırdı birazcık Kâzım, 
nişan aldı sallanan başına Mansur'un. 
Soldaki yamaçtan bir taş parçası düştü. 
Bir kuş uçtu sağdaki ağaçtan, 
-ağaç çınar-. 
Kuş ürkmüş olacak. 
Çevrildi Kâzım'ın başı kuşun uçtuğu yana, 
mehtapla yüz yüze geldiler. 
Mehtap koskocaman, 
desdeğirmi, 
bembeyaz. 
Ve Kâzım'ın gözünü aldı âdeta. 
Zaten bu yüzden, 
tekrar göz, gez, arpacık 
ve filintayı ateşlediği zaman 
ilk kurşun Mansur'un başını delecek yerde 
galiba omuzuna girdi. 
Herif «Hınk» dedi bir, 
beygirin başını çevirdi 
dörtnal kaçıyor. 
Yetiştirdi ikinci kurşunu Kâzım. 
Beygirin üstünde sola yıkıldı Mansur. 
Üçüncü kurşun. 
Tercüman düştü beygirden. 
Fakat bir ayağı üzengiye takılı kalmış, 
sürüklendi kaçan hayvanın peşinde biraz, 
sonra kurtuldu ki ayağı 
yıkılıp kaldı olduğu yerde. 
Yamaca sardı beygir. 
Kalktı Kâzım, 
yürüdü Mansur'a doğru, 
üzerinden kâatları alacak. 
Arada dört telgraf direği yalnız, 
ellişerden iki yüz metre eder. 
Mansur doğruldu ansızın, 
kaçıyor bayır aşağı. 
Filintayı omuzladı Kâzım. 
Dördüncü kurşun. 
Yıkıldı herif. 
Koştu Kâzım. 
Doğruldu yine Mansur. 
Yürüyor sarhoş gibi sallanarak, 
kaçmıyor artık, 
yürüyor. 
Kâzım da bıraktı koşmayı. 
Deniz kıyısına indiler. 
Orda boş bir fabrika var, 
bir de beyaz bir ev, 
tahta iskelesi iner denizin içine kadar. 
Mansur suya giriyor, 
kâatlar ıslanacak. 
Beşinci kurşunu yaktı Kâzım. 
Suya düşüp kaldı önde giden 
ve Kâzım tazelerken şarjörü 
bir ışık yandı beyaz evde, 
bir pencere açıldı. 
Galiba bir kadın baktı dışarıya.. 
Boğazlanıyormuş gibi bağırdı Mansur. 
Pencere kapandı, 
ışık söndü. 
Tercüman attı kendini tahta iskeleye. 
Art ayakları kırılmış bir hayvan gibi sürünüp tırmanıyor. 
Hay anasını, 
ay da denize düşmüş 
toplanıp dağılıyor, 
dağılıp toplanıyor. 
Velhasıl, 
lâfı uzatmıyalım, 
Mansur'un işini bıçakla bitirdi Kâzım. 
Kâatlar kan içindeydi. 
Fakat kan kapatmıyor yazıyı... 

Namussuzun biriydi Mansur, 
muhakkak. 
Düşmana satılmıştı, 
orası öyle. 
Kaç kişinin başını yedi, 
malûm. 
Ama ne de olsa 
mehtapta herif beygirin üzerinde uyumuş geliyordu. 
Demek istediğim, 
böyle günlerde bile, böyle bir adamı bile bu çeşit öldürüp 
ortalık duruldukta, yıllarca sonra mehtaba baktığın vakit 
üzüntü çekmemek için, 
ya insanlarda yürek dediğin taştan olacak, 
yahut da dehşetli namuslu olacak yüreğin, 
Kâzım'ınki taştan değildi çok şükür, 
fakat namuslu. 
Ne malûm? dersen : 
Dövüştü pir aşkına, 
yaralandı birkaç kere 
ve saire. 
Ve kavga bittiği zaman 
ne çiftlik sahibi oldu, ne apartıman. 
Kavgadan önce Kartal'da bahçıvandı, 
kavgadan sonra Kartal'da bahçıvan...

Kuvâyi Milliye - Başlangıç
Onlar 


Onlar ki toprakta karınca, 
suda balık, 
havada kuş kadar 
çokturlar; 
korkak, 
cesur, 
câhil, 
hakîm 
ve çocukturlar 
ve kahreden 
yaratan ki onlardır, 
destânımızda yalnız onların mâceraları vardır. 

Onlar ki uyup hainin iğvâsına 
sancaklarını elden yere düşürürler 
ve düşmanı meydanda koyup 
kaçarlar evlerine 
ve onlar ki bir nice murtada hançer üşürürler 
ve yeşil bir ağaç gibi gülen 
ve merasimsiz ağlayan 
ve ana avrat küfreden ki onlardır, 
destânımızda yalnız onların mâceraları vardır. 

Demir, 
kömür 
ve şeker 
ve kırmızı bakır 
ve mensucat 
ve sevda ve zulüm ve hayat 
ve bilcümle sanayi kollarının 
ve gökyüzü 
ve sahra 
ve mavi okyanus 
ve kederli nehir yollarının, 
sürülmüş toprağın ve şehirlerin bahtı 
bir şafak vakti değişmiş olur, 
bir şafak vakti karanlığın kenarından 
onlar ağır ellerini toprağa basıp 
doğruldukları zaman. 

En bilgin aynalara 
en renkli şekilleri aksettiren onlardır. 
Asırda onlar yendi, onlar yenildi. 
Çok sözler edildi onlara dair 
ve onlar için : 
zincirlerinden başka kaybedecek şeyleri yoktur, 
denildi.

Kuvâyi Milliye - Beşinci Bap
920'nin 16 Martı 
Ve 
Manastırlı Hamdi Efendi 
Ve 
Reşadiyeli Veli Oğlu Memet'in Hikâyesi 



«Bu hamiyetli ve cesur, Manastırlı Hamdi Efendi olmasaydı, İstanbul felâketinden kim bilir haber almak için ne kadar intizarlar içinde kalacaktık. İstanbul'da bulunan nâzır, mebus, kumandan, teşkilâtımız mensupları içinden bir zat çıkıp vaktiyle bize haber vermeği düşünmemiş olduğu anlaşılıyor. Demek ki cümlesini heyecan ve helecan kaplamıştı. Bir ucu Ankara'da bulunan telin İstanbul'da bulunan ucuna yanaşamayacak kadar şaşkın bir hale gelmiş olduklarına bilmem ki hükmetmek caiz olur mu?» 
(Nutuk, s. 295, Devlet Basımevi, İstanbul 1938) 


920'nin 16 Martı. 
Öğleden evvel 
saat onda 
makina başında şöyle bir telgraf aldı Ankara'daki : 

«Der-aliye 16/3/1920. 
İngilizler bastı bu sabah 
Şehzadebaşı'ndaki Muzika karakolunu. 
Müsademe edildi. 
İşgal altına alıyorlar İstanbul'u şimdi. 
Berâyi malûmat arzolunur. 
Manastırlı Hamdi.» 

920'nin 16 Martı. 
Harbiye Nezareti telgrafhanesi buldu Ankara'yı : 
«Etrafta dolaşıyor İngiliz askerleri. 
Şimdi işte 
İngiliz askerleri giriyorlar nezarete. 
İşte giriyorlar içeri. 
Nizamiye kapısına. 
Teli kes. 
İngilizler burdadır.» 

920'nin 16 Martı. 
Manastırlı Hamdi Efendi 
buldu Ankara'dakini tekrar : 

«Paşa hazretleri, 
Harbiye telgrafhanesini de işgal etti İngiliz bahriye askeri 
Tophane'yi de işgal ediyorlar bir taraftan, 
bir taraftan da zırhlılardan asker ihraç olunuyor. 
Vaziyet vehamet kesbediyor efendim. 
Paşa hazretleri, 
Emri devletlerine muntazırım. 

16 Mart 1920 
Hamdi» 

920'nin 16 Martı. 
Durumu bir daha tekrar etti Hamdi Efendi : 

«Sabah bizim asker uykuda iken 
İngiliz bahriye efradı karakolu işgal etmekte iken 
askerlerimiz uykudan şaşkın kalkınca müsademe başlıyor. 
Neticede bizden altı şehit, on beş mecruh olup 
İngilizler zırhlıları rıhtıma yanaştırıp 
Beyoğlu ve Tophane'yi işgal edip. 
İşte Beyoğlu telgrafhanesi de yok. 
İşte Beyoğlu telgraf memurları geldiler. 
Kovmuşlar. 
Burası da işgal olunacaktır bir saata kadar. 
Şimdi haber aldım efendim.» 

920'nin 16 Martı 
uykuda kesti kâfir üçümüzü, 
kurşuna dizdi kâfir ikimizi. 
İngiliz'in hepsi değil domuzu 
Sabaha karşı aldı canımızı. 

920'nin 16 Martı 
basıldı Vezneciler'de karargâh. 
Uyan be tosunum uyan. 
Üçümüzü uykuda kesti kâfir, 
üçümüz : Abdullah çavuş, Şarkışla'dan Osman, 
bir de Zileli Abdülkadir. 

920'nin 16 Martı 
Bozdoğan Kemeri'nde 
kurşuna dizdi kâfir ikimizi. 
Ahmet oğlu Nasuh arkadaşımın adı, 
Reşadiyeli Veli oğlu Memet benimkisi. 

920'nin 16 Martı 
uykuda kesti kâfir üçümüzü. 
Soktu Osman'ın karnına kasaturayı, 
bastı göğsüne kâfirin dizi. 
Dört çocuk babasıydı Abdullah çavuş. 
Doymadı dünyasına Abdülkadir. 
Üçümüzü uykuda kesti kâfir, 
kurşuna dizdi ikimizi. 

920'nin 16 Mart sabahı, 
karakolun karşısında 
bırakmadım elimden silâhı, 
yere serdim iki İngiliz'i. 
Senin ırzını kurtardım İstanbul'um, 
Sana can feda çakır gözlü gülüm. 

Üçümüzü uykuda kesti kâfir, 
kurşuna dizdi ikimizi. 
Şimdi üçümüz : 
Abdullah ve Osman ve Abdülkadir, 
taşları yan yana yatar Eyüp'te. 
Arama, bulamazsın ikimizin kabrini, 
belki maşrıkta, belki mağripte, 
biz de bilemeyiz yerini. 

Uykuda kestiler üçümüzü, 
kurşuna dizdiler ikimizi, 
Ahmet oğlu Nasuh arkadaşımın adı, 
Reşadiyeli Veli oğlu Memet benimkisi. 
Bir de altıncımız var, 
kara kaytan bıyıklı bir şehit, 
son mekânı şöyle dursun, 
adını da bilen yok...

Kuvâyi Milliye - Birinci Bap
Yıl 1918-1919 Ve Karayılan Hikâyesi 


Ateşi ve ihaneti gördük 
ve yanan gözlerimizle durduk 
bu dünyanın üzerinde. 
İstanbul 918 Teşrinlerinde, 
İzmir 919 Mayısında 
ve Manisa, Menemen, Aydın, Akhisar : 
Mayıs ortalarından 
Haziran ortalarına kadar 
yani tütün kırma mevsimi, 
yani, arpalar biçilip 
buğdaya başlanırken 
yuvarlandılar... 
Adana, 
Antep, 
Urfa, 
Maraş : 
düşmüş 
dövüşüyordu... 

Ateşi ve ihaneti gördük. 
Ve kanlı bankerler pazarında 
memleketi Alaman'a satanlar, 
yan gelip ölülerin üzerinde yatanlar 
düştüler can kaygusuna 
ve kurtarmak için başlarını halkın gazabından 
karanlığa karışarak basıp gittiler. 
Yaralıydı, yorgundu, fakirdi millet, 
en azılı düvellerle dövüşüyordu fakat, 
dövüşüyordu, köle olmamak için iki kat, 
iki kat soyulmamak için. 

Ateşi ve ihaneti gördük. 
Murat nehri, Canik dağları ve Fırat, 
Yeşilırmak, Kızılırmak, 
Gültepe, Tilbeşar Ovası, 
gördü uzun dişli İngiliz'i. 
Ve Aksu'yla Köpsu, 
Karagöl'le Söğüt Gölü 
ve gümüş basamaklı türbesinde yatan 
büyük, âşık ölü, 
şapkası horoz tüylü İtalyan'ı gördü. 
Ve Çukurova, 
kıyasıya düzlük, 
uçurumlar, yamaçlar, dağlar kıyasıya 
ve Seyhan ve Ceyhan 
ve kara gözlü Yürük kızı, 
gördü mavi üniformalı Fransız'ı. 
Ve devam ettik ateşi ve ihaneti görmekte. 
Eşraf ve âyân ve mütehayyizânın çoğu 
ve ağalar : 
Bağdasar Ağa'dan 
Kellesi Büyük Mehmet Ağa'ya kadar, 
düşmanla birlik oldular. 
Ve inekleri, koyunları, keçileri sürüp, götürüp, 
gelinlerin ırzına geçip, 
çocukları öldürüp 
ve istiklâli yakıp yıktıkça düşman, 
dağa çıktı mavzerini, nacağını, çiftesini kapan 
ve çığ gibi çoğaldı çeteler 
ve köylülerden paşalar görüldü, 
kara donlu köylülerden. 
Ve bizim tarafa geçenler oldu 
Tunuslu ve Hindli kölelerden. 
Ve Türkistanlı Hacı Ahmet, 
kısık gözleri, 
seyrek sakalı, 
hafif makinalı tüfeğiyle 
dağlarda bir başına dolaştı. 
Ve sabahleyin ve öğle sıcağında ve akşamüstü 
ve ayışığında ve yıldız alacasında geceleyin, 
ne zaman sıkışsa bizimkiler, 
peyda oluverdi, yerden biter gibi o 
ve ateş etti 
ve düşmanı dağıttı 
ve kayboldu dağlarda yine. 

Ateşi ve ihaneti gördük. 
Dayandık, 
dayandık her yanda, 
dayandık İzmir'de, Aydın'da, 
Adana'da dayandık, 
dayandık, Urfa'da, Maraş'ta, Antep'te. 

Antepliler silâhşör olur, 
uçan turnayı gözünden 
kaçan tavşanı ard ayağından vururlar 
ve arap kısrağının üstünde 
taze yeşil selvi gibi ince uzun dururlar. 

Antep sıcak, 
Antep çetin yerdir. 
Antepliler silâhşor olur. 
Antepliler yiğit kişilerdir. 

Karayılan 
Karayılan olmazdan önce 
Antep köylüklerinde ırgattı. 
Belki rahatsızdı, belki rahattı, 
bunu düşünmeğe vakit bırakmıyordular, 
yaşıyordu bir tarla sıçanı gibi 
ve korkaktı bir tarla sıçanı kadar. 
Yiğitlik atla, silâhla, toprakla olur, 
onun atı, silâhı, toprağı yoktu. 
Boynu yine böyle çöp gibi ince 
ve böyle kocaman kafalıydı 
Karayılan 
Karayılan olmazdan önce. 

Düşman Antep'e girince 
Antepliler onu 
korkusunu saklayan 
bir fıstık ağacından 
alıp indirdiler. 

Altına bir at çekip 
eline bir mavzer 
verdiler. 

Antep çetin yerdir. 
Kırmızı kayalarda 
yeşil kertenkeleler. 
Sıcak bulutlar dolaşır havada 
ileri geri... 

Düşman tutmuştu tepeleri, 
düşmanın topu vardı. 
Antepliler düz ovada 
sıkışmışlardı. 
Düşman şarapnel döküyordu, 
toprağı kökünden söküyordu. 
Düşman tutmuştu tepeleri. 
Akan : Antep'in kanıydı. 

Düz ovada bir gül fidanıydı 
Karayılan'ın 
Karayılan olmazdan önceki siperi. 
Bu fidan öyle küçük, 
korkusu ve kafası öyle büyüktü ki onun, 
namlıya tek fişek sürmeden 
yatıyordu yüzükoyun. 

Antep sıcak, 
Antep çetin yerdir. 
Antepliler silâhşor olur. 
Antepliler yiğit kişilerdir. 
Fakat düşmanın topu vardı. 
Ve ne çare, kader, 
düz ovayı Antepliler 
düşmana bırakacaklardı. 

«Karayılan» olmazdan önce 
umurunda değildi Karayılan'ın 
kıyamete dek düşmana verseler Antep'i. 
Çünkü onu düşünmeğe alıştırmadılar. 
Yaşadı toprakta bir tarla sıçanı gibi, 
korkaktı da bir tarla sıçanı kadar. 

Siperi bir gül fidanıydı onun, 
gül fidanı dibinde yatıyordu ki yüzükoyun 
ak bir taşın ardından 
kara bir yılan 
çıkardı kafasını. 
Derisi ışıl ışıl, 
gözleri ateşten al, 
dili çataldı. 
Birden bir kurşun gelip 
kafasını aldı. 
Hayvan devrildi kaldı. 

Karayılan 
Karayılan olmazdan önce 
kara yılanın encâmını görünce 
haykırdı avaz avaz 
ömrünün ilk düşüncesini . 
«İbret al, deli gönlüm, 
demir sandıkta saklansan bulur seni, 
ak taş ardında kara yılanı bulan ölüm.» 

Ve bir tarla sıçanı gibi yaşayıp 
bir tarla sıçanı kadar korkak olan, 
fırlayıp atlayınca ileri 
bir dehşet aldı Anteplileri, 
seğirttiler peşince. 
Düşmanı tepelerde yediler. 
Ve bir tarla sıçanı gibi yaşayıp 
bir tarla sıçanı kadar korkak olana : 
KARAYILAN dediler. 

«Karayılan der ki : Harbe oturak, 
Kilis yollarından kelle getirek, 
nerde düşman varsa orda bitirek, 
vurun ha yiğitler namus günüdür...» 

Ve biz de bunu böylece duyduk 
ve çetesinin başında yıllarca nâmı yürüyen 
Karayılan'ı 
ve Anteplileri 
ve Antep'i 
aynen duyup işittiğimiz gibi 
destânımızın birinci bâbına koyduk.

Kuvâyi Milliye - Dördüncü Bap
Nurettin Eşfak'ın Bir Mektubu 
Ve 
Bir Şiiri 


Kardeşim, 
sana bu mektubu Ankara'da Kuyulu kahvede yazıyorum. 
Hep aynı Anadolu havalarını çalıyor gramofon 
kocaman bir boru çiçeğine benzeyen ağzıyla, 
Dışarda yağmur... 
Mektepten istifa ettim. 
Cepheye gidiyorum ihtiyat zabitliğiyle. 
Çocuklarımıza Türkçe okutmak, 
öğretmek, sevdirmek onlara 
dünyanın en diri, en taze dillerinden birini, 
kendi dillerini, 
güzel şey, 
büyük şey. 
Fakat bu dilin insanları için çakmak çalmak cehpede 
daha büyük 
daha güzel. 

Biliyorum : 
iş bölümünden bahsedeceksin. 
Fakat, Ankara'da çocuklara ders vermek, 
bozkırda ateş hattına girmek 
haksız ve hazin 
bir iş bölümü. 
Öyle günlerde yaşıyoruz ki 
ben bir iş yapabildim diyebilmek için : 
hep alnının ortasında duyacaksın ölümü. 

Bak, tam sana bunları yazarken 
asker geçiyor sokaktan ; 
yağmurda harap postallarının meşinini ıslatarak 
Meclis'in önüne doğru iniyorlar, 
İstasyona gidecekler. 
Ve türkü söylerken, her nedense her zaman yaptığı gibi, 
sesini incelterek marş okuyor genç Türk köylüsü : 
«Ankara'nın taşına bak, 
gözlerimin yaşına bak...» 

Yüzleri mühim, dalgın ve yorgun. 
Tıraşları uzamış biraz. 
Elleri büyük ve esmer. 
Elâ gözlüler, kara gözlüler, mavi gözlüler. 

Yine birdenbire Yunus Emre geldi aklıma. 
Başka türlü anlıyorum ben Yunus'u : 
Bence onda bütün bir devir dile gelmiş Türk köylüsü : 
öte dünyaya dair değil, 
bu dünyaya dair kaygılarıyla... 

Bir şiir yazdım, 
garip bir şiir, 
«Türk Köylüsü» diye. 
Bir tuhaf mı oluyor böyle günlerde şiir yazmak? 
Her ne hâl ise, hoşça kal, gözlerinden öperim. 

Kardeşin 
Nurettin Eşfak 


Türk Köylüsü 

Topraktan öğrenip 
kitapsız bilendir. 
Hoca Nasreddin gibi ağlayan 
Bayburtlu Zihni gibi gülendir. 
Ferhad'dır 
Kerem'dir 
ve Keloğlan'dır. 
Yol görünür onun garip serine, 
analar, babalar umudu keser, 
kahbe felek ona eder oyunu. 
Çarşambayı sel alır, 
bir yâr sever 
el alır, 
kanadı kırılır 
çöllerde kalır, 
ölmeden mezara koyarlar onu. 
O, «Yûnusû biçâredir 
Baştan ayağa yâredir», 
ağu içer su yerine. 
Fakat bir kerre bir derd anlayan düşmeyegörsün önlerine 
ve bir kerre vakterişip 
«-Gayrık yeter!...» 
demesinler. 
Bunu bir dediler mi, 
«İsrâfil sûrunu urur, 
mahlûkat yerinden durur», 
toprağın nabzı başlar 
onun nabızlarında atmağa. 
Ne kendi nefsini korur, 
ne düşmanı kayırır, 
«Dağları yırtıp ayırır, 
kayaları kesip yol eyler âbıhayat akıtmağa...»

Kuvâyi Milliye - İkinci Bap
Yıl Yine 1919 
Ve 
İstanbul'un Hâli 
Ve 
Erzurum Ve Sivas Kongreleri 
Ve 
Kambur Kerim'in Hikâyesi 


Biz ki İstanbul şehriyiz, 
Seferberliği görmüşüz : 
Kafkas, Galiçya, Çanakkale, Filistin, 
vagon ticareti, tifüs ve İspanyol nezlesi 
bir de İttihatçılar, 
bir de uzun konçlu Alman çizmesi 
914'ten 18'e kadar 
yedi bitirdi bizi. 
Mücevher gibi uzak ve erişilmezdi şeker 
erimiş altın pahasında gazyağı 
ve namuslu, çalışkan, fakir İstanbullular 
sidiklerini yaktılar 5 numara lâmbalarında. 
Yedikleri mısır koçanıydı ve arpa 
ve süpürge tohumu 
ve çöp gibi kaldı çocukların boynu. 
Ve lâkin Tarabya'da, Pötişan'da ve Ada'da Kulüp'te 
aktı Ren şarapları su gibi 
ve şekerin sahibi 
kapladı Miloviç'in yorganına 1000 liralıkları. 
Miloviç de beyaz at gibi bir karı. 
Bir de sakalı Halife'nin, 
bir de Vilhelm'in bıyıkları. 

Biz ki İstanbul şehriyiz, 
güzelizdir, 
dört yanımız mavi mavi dağdır, denizdir. 
Öfkeli, büyük bir şair : 
«Ey bin kocadan arta kalan bilmem neyi bakir» 
demiş 
bize 
ve bir başkası, 
yekpare Acem mülkünü fedâ etti bir sengimize. 

Biz ki İstanbul şehriyiz, 
işte, arzederiz halimizi 
Türk halkının yüce katına. 
Mevsim yazdır, 
919'dur. 
Ve teşrinlerinde geçen yılın 
dört düvele teslim ettiler bizi, 
gözü kanlı dört düvele 
anadan doğma çırılçıplak. 
Ve kurumuştu 
ve kan içindeydi memelerimiz. 

Biz ki İstanbul şehriyiz, 
Fransız, İngiliz, İtalyan, Amerikan 
bir de Yunan, 
bir de zavallı Afrika zencileri 
yer bitirir bizi bir yandan, 
bir yandan da kendi köpek döllerimiz : 
Vahdettin Sultan, 
ve damadı Ferit 
ve İngiliz muhipleri 
ve Mandacılar. 

Biz ki İstanbul şehriyiz, 
yüce Türk halkı, 
malûmun olsun çektiğimiz acılar... 

919 Temmuzunun 23'üncü günü 
pek mütevazı bir mektep salonunda 
in'ikad etti Erzurum Kongresi. 

Erzurum'un kışı zorludur balam, 
tandırında tezek yakar Erzurum, 
buz tutar yiğitlerinin bıyığı 
ve geceleyin karlı ovada 
kaskatı katılaşmış, donmuş görürsün karanlığı. 

Erzurum'da kavaklar, balam, 
Erzurum'da kavaklar tane tane, 
kavaklarda tane tane yapraklar. 
Ve terden ve toz dumandan ve sinekten geçilmez 
Erzurum'da yaz gelip de bastı mıydı sıcaklar. 

Erzurum'un düzdür, topraktır damı. 
Erzurum güzelleri giyer, balam, 
incecik ak yünden ehramı. 
Yürek boynun büker, balam, 
Erzurumlu türkülere. 
Halim selimdir Erzurum'un adamı 
ve lâkin dönmesin gözü bir kere!... 

Erzurum'da on dört gün sürdü Kongre : 
orda, mazlum milletlerden bahsedildi 
bütün mazlum milletlerden 
ve emperyalizme karşı dövüşlerinden onların. 

Orda, bir Şûrayı Millî'den bahsedildi, 
İradei Milliyeye müstenit bir Şûrayı Millî'den. 
Buna rağmen, 
«Âsi gelmiyelim» diyenler vardı, 
«makamı hilâfet ve saltanata.» 
Hattâ casuslar vardı içerde. 

Buna rağmen, 
«Bütün aksâmı vatan birküldür» denildi. 
«Kabul olunmaz,» denildi, 
«Manda ve Himaye...» 

Buna rağmen, 
İstanbul'da birçok hanımlar, beyler, paşalar, 
Türk halkından kesmişlerdi umudu. 
Yağdırıldı telgraflar Erzurum'a : 
«Amerikan mandası altına girelim,» diye. 
«İstiklâl, diyorlardı, şâyanı arzu ve tercihtir, amma 
bugün bu, diyorlardı, mümkün değil, 
birkaç vilâyet, diyorlardı, kalacak elde, 
şu halde, diyorlardı, şu halde, 
Memâliki Osmaniye'nin cümlesine şâmil 
Amerikan mandaterliğini talep etmeği 
memleketimiz için en nâfi 
bir şekli hal kabul ediyoruz.» 

Fakat bu şekli halli kabul etmedi Erzurumlu. 
Erzurum'un kışı zorludur balam, 
buz tutar yiğitlerin bıyığı. 
Erzurum'da kaskatı, dimdik ölür adam, 
kabullenmez yılgınlığı... 

İstanbul'da hanımlar, beyler, paşalar, 
tül perdeler, kravatlar, apoletler, şişeler, 
çıtı pıtı dilleri ve pamuk gibi elleri 
ve biçare telgraf telleri 
devretmek için Amerika'ya Anadolu'yu 
şöyle diyorlardı Erzurum'dakilere : 
«Bizi bir başımıza bıraksalar, 
tarafgirlik, cehalet 
ve çok konuşmaktan başka müspet 
bir hayat kuramayız. 
İşte bu yüzden Amerika çok işimize geliyor. 
Filipin gibi vahşi bir memleketi adam etti Amerika. 
Ne olacak, 
Biz de on beş, yirmi sene zahmet çekeriz, 
sonra Yeni Dünya'nın sayesinde 
İstiklâli kafasında ve cebinde taşıyan 
bir Türkiye vücuda geliverir. 
Amerika, içine girdiği memleket ve millet hayrına 
nasıl bir idare kurduğunu 
Avrupa'ya göstermek ister. 
Hem artık işi uzatmağa gelmez. 
Çok tehlikeli anlar yaşıyoruz. 
Sergüzeşt ve cidâl devri geçmiştir : 
Türkiye'yi, geniş kafalı birkaç kişi belki kurtarabilir.» 

4 Eylül 919'da toplandı Sıvas Kongresi, 
ve 8 Eylülde 
Kongrede bu sefer 
yine ortaya çıktı Amerikan mandası. 
Ak koyunla kara koyunun 
geçitte belli olduğu günlerdi o günler. 
Ve İstanbul'dan gelen bazı zevat, 
sapsarı yılgınlıklarıyla beraber 
ve ihanetleriyle birlikte 
bir de Amerikan gazeteci getirmiştiler. 
Ve Erzurumlulardan ve Sıvaslılardan ve Türk milletinden çok 
işbu Mister Bravn'a güveniyorlardı. 
Bu zevata : 
«İstiklâlimizi kaybetmek istemiyoruz efendiler!» 
denildi. 
Fakat ayak diredi efendiler : 
«Mandanın, istiklâli ihlâl etmiyeceği muhakkak iken,» 
dediler, 
«Herhalde bir müzâherete muhtacız diyorum ben,» 
dediler, 
«Hem zaten,» 
dediler, 
«birbirine mani şeyler değildir 
istiklâl ile manda. 
Ve esasen,» 
dediler, 
«müstakil kalamayız böyle bir zamanda. 
Memleket harap, 
toprak çorak, 
borcumuz 500 milyon, 
vâridat ise 15 milyon ancak. 
Ve Allah muhafaza buyursun 
İzmir kalsa Yunanistan'da 
ve harbetsek, 
düşmanımız vapurla asker getirir. 
Biz Erzurum'dan hangi şimendiferle nakliyat yapabiliriz? 
Mandayı kabul etmeliyiz, hemen,» 
dediler. 
«Onlar dretnot yapıyor, 
biz yelkenli bir gemi yapamıyoruz. 
Hem, İstanbul'daki Amerikan dostlarımız : 
Mandamız korkunç değildir, 
diyorlar, 
Cemiyeti Akvam nizamnamesine dahildir, 
diyorlar.» 

Ve böylece, bin dereden su getirdi İstanbul'dan gelen zevat. 
Sıvas, mandayı kabul etmedi fakat, 
«Hey gidi deli gönlüm,» 
dedi, 
«Akıllı, umutlu, sabırlı deli gönlüm, 
ya İSTİKLAL, ya ölüm!» 
dedi. 

Kambur Kerim de böyle dedi aynen. 
Adapazarlıydı Kambur Kerim. 
Seferberlikte ölen babası marangozdu. 
Seferberlik denince aklına Kerim'in : 
çok beyaz bir yastıkta kara sakallı bir ölü yüzü, 
Fahri Bey çiftliğinde patates toplayıp 
kaz gütmek, 
mektep kitapları 
ve bir de saçları altın gibi sarı 
fakat alnı çizgiler içinde anası gelir. 
335'te Kerim Eskişehir'e gitti, 
mektebe, teyzelerine ve dayısına. 
Dayısı şimendiferde makinistti. 
Düşman elindeydi Eskişehir. 
Kerim on dört yaşındaydı, 
kamburu yoktu. 
Dümdüzdü fidan gibi 
ve dünyaya meraklı bir çocuktu. 
Dayısı sürmeğe gittiği günler şimendiferi 
Kerim'e ekmek vermediğinden teyzeleri 
(çok uzun saçlı, ihtiyar iki kadın) 
Hintli askerlerle dost oldu Kerim. 
Bunlar 
(şaşılacak şey) 
Türkçe bilmeyen 
ve siyah sakalları, siyah gözleri parlak, 
avuçlarının üstü esmer, içi ak 
ve tel örgülerin üzerinden 
Kerim'e bisküviti kutularla atan amcalardı. 
Kocaman bir ambarları vardı, 
Kerim içinde oynardı. 
Ambarda nohut çuvalları, bakla, kuru üzüm, 
(şaşılacak şey, 
katırların yemesi için) 
ve sonra cephane sandıklarıyla silahlar. 
Bir gün dedi ki makinist dayısı Kerim'e : 
«Ambardan silâh çalıp bana getir, 
gâvura karşı koyan zeybeklere göndereceğim.» 
Ve ambardan silâh çaldı Kerim : 
bir 
bir tane daha 
beş 
on. 
Aldattı Hindistanlı dostlarını 
zeybekleri daha çok sevdiğinden. 
Zaten çok sürmedi, parlak kara sakallı amcalar gitti, 
Kerim geçirdi onları istasyona kadar. 
Ertesi gün Lefke köprüsünü atıp 
zeybekler gelince Eskişehir'e 
dayısı Kerim'i elinden tutup 
verdi onlara. 
Ve işte o günden sonra 
bugüne kadar 
kahraman bir türküdür ömrü Kerim'in. 
Eskişehir'den alıp onu 
«Kocaeli Grubu» paşasına götürdüler. 
Çatık kaşlı, yüzü gülmez bir paşaydı bu. 

Çabucak öğrendi Kerim ata binmeyi, 
sığırtmaç olmayı 
-zaten bilgisi vardı bunda- 
kayalardan genç bir keçi gibi inmeyi, 
gizlenmeyi ormanda. 
Ve bütün bu marifetleriyle Kerim 
kaç kere ölüme bir kurşun atımı yaklaşarak 
ve «Geçmiş olsun» dedikleri zaman şaşarak 
düşman içinden geçip getirdi haber 
götürdü haber. 
Onu namlı bir «kaptan» gibi saydı çeteler, 
bir oyun arkadaşı gibi sevdi çeteleri o. 
Ve bir fidan gibi düz 
bir fidan gibi cesur 
bir fidan gibi vaadeden bir çocuğun 
sevinçle oynadığı bu müthiş oyun 
sürdü 1337'ye kadar... 

Kocaeli ormanı gürgen ve meşeliktir : 
yüksek 
kalın. 
Gökyüzü gözükmez. 
Durgun bir geceydi. 
Hafif yağmur yağmıştı biraz önce. 
Fakat ıslanmamış ki yerde yapraklar 
karanlıkta hışırtılarla yürüyordu beygiri Kerim'in. 
Solda 
ilerde 
tepenin eteğinde ateş yanıyordu : 
«Tekneciler» diye anılan 
gâvur çetelerinin olmalı. 
Dallardan damlalar düşüyordu Kerim'in yüzüne. 
Beygirin başı gittikçe daha çok karanlığa giriyor. 
İpsiz Recep'in yanından dönüyordu Kerim. 
Kâatlar götürmüş 
kâatlar getiriyor. 
Birdenbire durdu beygir, 
heykel gibi, 
-Tekneciler'in ateşini görmüş olacak- 
sonra birdenbire dörtnala kalktı. 
Şaşırdı Kerim. 
Dizginleri bıraktı. 
Sarıldı beygirin boynuna. 
Deli gibi gidiyordu hayvan. 
Çocuğa art arda çarpıyordu ağaçlar. 
Meşeleri ve gürgenleriyle orman 
karanlık bir rüzgâr gibi geçiyor iki yandan. 
Kim bilir kaç saat böyle gidildi. 
Orman bitti birdenbire. 
-Ay doğmuş olacak ki ortalık aydınlıktı- 
Ve Kerim aynı hızla geldiği zaman 
Armaşa'nın altında Başdeğirmenler'e 
beygir ansızın kapaklandı yere, 
tekerlendi Kerim. 
Doğruldu. 
Ve aklına ilk gelen şey 
saatına bakmak oldu. 
Kırılmıştı camı. 
Bindi beygire tekrar. 
Hayvan topallıyordu biraz. 
Uslu uslu yola koyuldular. 
Sol kulağı kanıyordu Kerim'in, 
Kirezce'ye geldiler 
(Sapanca'yla Arifiye arası), 
Kerim durdu, 
Biraz zor nefes alıyordu. 
Geyve'ye girdi ertesi akşam. 
Beli o kadar ağrıyordu ki 
inemedi beygirden 
indirdiler. 
Kerim'i bir yaylıya bindirdiler. 
Adapazarı. 
Sonra belki on gün, belki on beş, 
kağnılar, mekkâre arabaları, 
sonra, gitgide daralan nefesi, 
Yahşıhan, 
Konya, 
Sile nahiyesi 
(burda malûl gaziler için 
takma kol ve bacak yapılıyordu), 
ve nihayet Hatçehan köyünden çıkıkçı Şerif Usta. 
Hâlâ rüyalarında görür Kerim 
incecik bir yoldan eşekle gelip 
üzerine doğru eğilen 
bu çiçekbozuğu insan yüzünü. 
Usta, ovdu Kerim'i bayıltıncaya kadar. 
Sonra, zifte koydu bu kırılmış dal gibi çocuk gövdesini. 
Yirmi gün geçti aradan. 
Ve sonra bir ikindi vakti ziftin içinden 
Kerim'i kambur çıkardılar.

Kuvâyi Milliye - Sekizinci Bap
26 Ağustos Gecesinde Saatlar 
İki Otuzdan Beş Otuza Kadar 
Ve 
İzmir Rıhtımından Akdeniz'e 
Bakan Nefer 


Saat 2.30. 
Kocatepe yanık ve ihtiyar bir bayırdır, 
ne ağaç, ne kuş sesi, 
ne toprak kokusu vardır. 
Gündüz güneşin, 
gece yıldızların altında kayalardır. 
Ve şimdi gece olduğu için 
ve dünya karanlıkta daha bizim, 
daha yakın, 
daha küçük kaldığı için 
ve bu vakitlerde topraktan ve yürekten 
evimize, aşkımıza ve kendimize dair 
sesler geldiği için 
kayalıklarda şayak kalpaklı nöbetçi 
okşayarak gülümseyen bıyığını 
seyrediyordu Kocatepe'den 
dünyanın en yıldızlı karanlığını. 
Düşman üç saatlik yerdedir 
ve Hıdırlık-tepesi olmasa 
Afyonkarahisar şehrinin ışıkları gözükecek. 
Küzeydoğuda Güzelim-dağları 
ve dağlarda tek 
tek 
ateşler yanıyor. 
Ovada Akarçay bir pırıltı halinde 
ve şayak kalpaklı nöbetçinin hayalinde 
şimdi yalnız suların yaptığı bir yolculuk var : 
Akarçay belki bir akar su, 
belki bir ırmak, 
belki küçücük bir nehirdir. 
Akarçay Dereboğazı'nda değirmenleri çevirip 
ve kılçıksız yılan balıklarıyla 
Yedişehitler kayasının gölgesine girip 
çıkar. 
Ve kocaman çiçekleri eflâtun 
kırmızı 
beyaz 
ve sapları bir, bir buçuk adam boyundaki 
haşhaşların arasından akar. 
Ve Afyon önünde 
Altıgözler Köprüsü'nün altından 
gündoğuya dönerek 
ve Konya tren hattına rastlayıp yolda 
Büyükçobanlar Köyü'nü solda 
ve Kızılkilise'yi sağda bırakıp 
gider. 

Düşündü birdenbire kayalardaki adam 
kaynakları ve yolları düşman elinde kalan bütün nehirleri. 
Kim bilir onlar ne kadar büyük, 
ne kadar uzundular? 
Birçoğunun adını bilmiyordu, 
yalnız, Yunan'dan önce ve Seferberlik'ten evvel 
Selimşahlar Çiftliği'nde ırgatlık ederken Manisa'da 
geçerdi Gediz'in sularını başı dönerek. 

Dağlarda tek 
tek 
ateşler yanıyordu. 
Ve yıldızlar öyle ışıltılı, öyle ferahtılar ki 
şayak kalpaklı adam 
nasıl ve ne zaman geleceğini bilmeden 
güzel, rahat günlere inanıyordu 
ve gülen bıyıklarıyla duruyordu ki mavzerinin yanında, 
birdenbire beş adım sağında onu gördü. 
Paşalar onun arkasındaydılar. 
O, saatı sordu. 
Paşalar : «Üç,» dediler. 
Sarışın bir kurda benziyordu. 
Ve mavi gözleri çakmak çakmaktı. 
Yürüdü uçurumun başına kadar, 
eğildi, durdu. 
Bıraksalar 
ince, uzun bacakları üstünde yaylanarak 
ve karanlıkta akan bir yıldız gibi kayarak 
Kocatepe'den Afyon Ovası'na atlıyacaktı. 

Saat 3.30. 

Halimur - Ayvalı hattı üzerinde 
manga mevziindedir. 

İzmirli Ali Onbaşı 
(kendisi tornacıdır) 
karanlıkta gözyordamıyla 
sanki onları bir daha görmiyecekmiş gibi 
baktı manga efradına birer birer : 
Sağda birinci nefer 
sarışındı. 
İkinci esmer. 
Üçüncü kekemeydi 
fakat bölükte 
yoktu onun üstüne şarkı söyliyen. 
Dördüncünün yine mutlak bulamaç istiyordu canı. 
Beşinci, vuracaktı amcasını vuranı 
tezkere alıp Urfa'ya girdiği akşam. 
Altıncı, 
inanılmıyacak kadar büyük ayaklı bir adam, 
memlekette toprağını ve tek öküzünü 
ihtıyar bir muhacir karısına bıraktığı için 
kardeşleri onu mahkemeye verdiler 
ve bölükte arkadaşlarının yerine nöbete kalktığı için 
ona «Deli Erzurumlu» derdiler. 
Yedinci, Mehmet oğlu Osman'dı. 
Çanakkale'de, İnönü'nde, Sakarya'da yaralandı 
ve gözünü kırpmadan 
daha bir hayli yara alabilir, 
yine de dimdik ayakta kalabilir. 
Sekizinci, 
İbrahim, 
korkmıyacaktı bu kadar 
bembeyaz dişleri böyle tıkırdayıp 
birbirine böyle vurmasalar. 
Ve İzmirli Ali Onbaşı biliyordu ki : 
tavşan korktuğu için kaçmaz 
kaçtığı için korkar. 

Saat 4. 

Ağzıkara - Söğütlüdere mıntıkası. 
On ikinci Piyade Fırkası. 
Gözler karanlıkta, uzakta. 
Eller yakında, makanizmalar üzerinde. 
Herkes yerli yerinde. 
Tabur imamı 
mevzideki biricik silâhsız adam : 
ölülerin adamı, 
kırık bir söğüt dalı dikerek kıbleye doğru, 
durdu boyun büküp 
el kavuşturup 
sabah namazına. 
İçi rahattır. 
Cennet, ebedî bir istirahattır. 
Ve yenilseler de, yenseler de âdâyı, 
meydânı gazadan o kendi elleriyle verecektir 
Cenâbı rabbülâlemîne şühedâyı. 

Saat 4.45. 

Sandıklı civarı. 
Köyler. 
Sarkık, siyah bıyıklı süvari, 
çınar dibinde, beygirinin yanında duruyordu. 
Çukurova beygiri 
kuyruğunu karanlığa vuruyordu : 
dizkapaklarında kan, 
kantarmasında köpük... 
İkinci Süvari Fırkası'ndan Dördüncü Bölük, 
atları, kılıçları ve insanlarıyla havayı kokluyor. 
Geride, köylerde bir horoz öttü. 
Ve sarkık, siyah bıyıklı süvari 
ellerinin tersiyle yüzünü örttü. 
Karşı dağlar ardında, düşman elinde kalan 
bir başka horoz vardır : 
baltaibik, sütbeyaz bir Denizli horozu. 
Düşmanlar herhal onu çoktan kesip 
çorbasını yapmışlardır... 

Saat beşe on var. 

Kırk dakka sonra şafak 
sökecek. 
«Korkma sönmez bu şafaklarda yüzen al sancak». 
Tınaztepe'ye karşı Kömürtepe güneyinde, 
On beşinci Piyade Fırkası'ndan iki ihtiyat zabiti 
ve onların genci, uzunu, 
Darülmuallimin mezunu 
Nurettin Eşfak, 
mavzer tabancasının emniyetiyle oynıyarak 
konuşuyor : 
-Bizim İstiklâl Marşı'nda aksıyan bir taraf var, 
bilmem ki, nasıl anlatsam, 
Âkif, inanmış adam, 
fakat onun, ben, 
inandıklarının hepsine inanmıyorum. 
Meselâ, bakın : 
«Gelecektir sana vaadettiği günler Hakkın.» 
Hayır, 
gelecek günler için 
gökten âyet inmedi bize. 
Onu biz, kendimiz 
vaadettik kendimize. 
Bir şarkı istiyorum 
zaferden sonrasına dair. 
«Kim bilir belki yarın...» 

Saat beşe beş var. 

Dağlar aydınlanıyor. 
Bir yerlerde bir şeyler yanıyor. 
Gün ağardı ağaracak. 
Kokusu tütmeğe başladı : 
Anadolu toprağı uyanıyor. 
Ve bu anda, kalbi bir şahan gibi göklere salıp 
ve pırıltılar görüp 
ve çok uzak 
çok uzak bir yerlere çağıran sesler duyarak 
bir müthiş ve mukaddes mâcereda, 
ön safta, en ön sırada, 
şahlanıp ölesi geliyordu insanın. 

Topçu evvel mülâzımı Hasan'ın 
yaşı yirmi birdi. 
Kumral başını gökyüzüne çevirdi, 
kalktı ayağa. 
Baktı, yıldızları ağaran muazzam karanlığa. 
Şimdi bir hamlede o kadar büyük, 
öyle şöhretli işler yapmak istiyordu ki 
bütün ömrünü ve hâtırasını 
ve yedi buçukluk bataryasını 
ağlanacak kadar küçük buluyordu. 

Yüzbaşı sordu : 
- Saat kaç? 
- Beş. 
- Yarım saat sonra demek... 

98956 tüfek 
ve şoför Ahmet'in üç numrolu kamyonetinden 
yedi buçukluk şnayderlere, on beşlik obüslere kadar, 
bütün âletleriyle 
ve vatan uğrunda, 
yani, toprak ve hürriyet için ölebilmek kabiliyetleriyle 
Birinci ve İkinci ordular 
baskına hazırdılar. 

Alaca karanlıkta, bir çınar dibinde, 
beygirinin yanında duran 
sarkık, siyah bıyıklı süvari 
kısa çizmeleriyle atladı atına. 
Nurettin Eşfak 
baktı saatına : 
- Beş otuz... 
Ve başladı topçu ateşiyle 
ve fecirle birlikte büyük taarruz... 

Sonra. 
Sonra, düşmanın müstahkem cepheleri düştü. 
Bunlar : 
Karahisar güneyinde 50 
ve doğusunda 20-30 kilometredeydiler. 

Sonra. 
Sonra, düşman ordusu kuvâyi külliyesini ihâta ettik 
Aslıhanlar civarında 
30 Ağustosa kadar. 

Sonra. 
Sonra, 30 Ağustosta düşman kuvâyı külliyesi imha ve esir olundu. 
Esirler arasında General Trikopis : 
Alaturka sopa yemiş bir temiz 
ve sırmaları kopuk frenk uşağı... 

Yaralı bir düşman ölüsüne takıldı Nurettin Eşfak'ın ayağı. 
Nurettin dedi ki : «Teselyalı Çoban Mihail,» 
Nurettin dedi ki : «Seni biz değil, 
buraya gönderenler öldürdü seni...» 

Sonra. 
Sonra, 31 Ağustos günü 
ordularımız İzmir'e doğru yürürken 
serseri bir kurşunla vurulan 
Deli Erzurumluydu. 
Devrildi. 
Kürek kemikleri altında toprağı duydu. 
Baktı yukarı, 
baktı karşıya. 
Gözler hayretle yandılar : 
önünde, sırtüstü, yan yana yatan postalları 
her seferkinden kocamandılar. 
Ve bu postallar daha bir hayli zaman 
üzerlerinden atlayıp geçen arkadaşların arkasından 
seyredip güneşli gökyüzünü 
ihtiyar bir muhacir karısını düşündüler. 
Sonra... 
Sonra, sarsılıp ayrıldılar birbirlerinden 
ve Deli Erzurumlu ölürken kederinden 
yüzlerini toprağa döndüler... 

Solda, ilerdeydi Ali Onbaşı. 
Kan içindeydi yüzü gözü. 
Bir süvari takımı geçti yanından dörtnala. 
Kaçanı kovalamıyordu yalnız 
ulaşmak da istiyordu bir yerlere 
ve sadece kahretmiyor 
yaratıyordu da. 
Ve kılıçların, 
nalların, 
ellerin 
ve gözlerin pırıltısı 
ardarda çakan aydınlık bir bütündü. 
Ali Onbaşı bir şimşek hızıyla düşündü 
ve şu türküyü duydu : 
«Dörtnala gelip Uzak Asya'dan 
Akdeniz'e bir kısrak başı gibi uzanan 
bu memleket bizim. 

Bilekler kan içinde, dişler kenetli, ayaklar çıplak 
ve ipek bir halıya benziyen toprak, 
bu cehennem, bu cennet bizim. 

Kapansın el kapıları, bir daha açılmasın, 
yok edin insanın insana kulluğunu, 
bu dâvet bizim... 

Yaşamak bir ağaç gibi tek ve hür 
ve bir orman gibi kardeşçesine, 
bu hasret bizim...» 

Sonra. 
Sonra, 9 Eylülde İzmir'e girdik 
ve Kayserili bir nefer 
yanan şehrin kızıltısı içinden gelip 
öfkeden, sevinçten, ümitten ağlıya ağlıya, 
Güneyden Kuzeye, 
Doğudan Batıya, 
Türk halkıyla beraber 
seyretti İzmir rıhtımından Akdeniz'i. 

Ve biz de burda bitirdik destanımızı. 
Biliyoruz ki lâyığınca olmadı bu kitap, 
Türk halkı bağışlasın bizi, 
onlar ki toprakta karınca, 
suda balık, 
havada kuş kadar 
çokturlar; 
korkak, 
cesur, 
câhil, 
hakîm 
ve çocukturlar 
ve kahreden 
yaratan ki onlardır, 
kitabımızda yalnız onların mâcereları vardır...

Kuvâyi Milliye - Üçüncü Bap
Yıl 1920 
Ve 
Arhaveli İsmail'in Hikâyesi 


Ateşi ve ihaneti gördük. 

Düşman ordusu yine başladı yürümeğe. 
Akhisar, Karacabey, 
Bursa ve Bursa'nın doğusunda Aksu, 
çarpışarak çekildik... 
920'nin 
29 Ağustos'u : 
Uşak düştü. 
Yaralı 
ve dehşetli kızgın 
fakat toprağımızdan emin, 
Dumlupınar sırtlarındayız. 
Nazilli düştü. 

Ateşi ve ihaneti gördük. 
Dayandık 
dayanmaktayız. 

1920 Şubat, Nisan, Mayıs, 
Bolu, Düzce, Geyve, Adapazarı : 
İçimizde Hilâfet Ordusu, 
Anzavur isyanları. 
Ve aynı sıradan, 
3 Ekim Konya. 
Sabah. 
500 asker kaçağı ve yeşil bayrağıyla Delibaş 
girdi şehre. 
Alaeddin tepesinde üç gün üç gece hüküm sürdüler. 
Ve Manavgat istikametlerinde kaçıp 
ölümlerine giderken 
terkilerinde kesilmiş kafalar götürdüler. 

Ve 29 Aralık Kütahya : 
4 top 
ve 1800 atlı bir ihanet 
yani Çerkez Ethem, 
bir gece vakti 
kilim ve halı yüklü katırları, 
koyun ve sığır sürülerini önüne katıp 
düşmana geçti. 
Yürekleri karanlık, 
kemerleri ve kamçıları gümüşlüydü, 
atları ve kendileri semizdiler... 

Ateşi ve ihaneti gördük. 
Ruhumuz fırtınalı, etimiz mütehammil. 
Sevgisiz ve ihtirassız çıplak devler değil, 
inanılmaz zaafları, korkunç kuvvetleriyle, 
silâhları ve beygirleriyle insanlardı dayanan. 
Beygirler çirkindiler, 
bakımsızdılar, 
hasta bir fundalıktan yüksek değillerdi. 
Fakat bozkırda kişneyip köpürmeden 
sabırlı ve doludizgin koşmasını biliyorlardı. 
İnsanlar uzun asker kaputluydu, 
yalnayaktı insanlar. 
İnsanların başında kalpak, 
yüreklerinde keder, 
yüreklerinde müthiş bir ümit vardı. 
İnsanlar devrilmişti, kedersiz ve ümitsizdiler. 
İnsanlar, etlerinde kurşun yaralarıyla 
köy odalarında unutulmuştular. 
Ve orda sargı, 
deri 
ve asker postalları halinde 
yan yana, sırtüstü yatıyorlardı. 
Koparılmış gibiydi parmakları saplandığı yerden 
eğrilip bükülmüştü 
ve avuçlarında toprak ve kan vardı. 

Ve asker kaçakları, 
korkuları, mavzerleri, çıplak, ölü ayaklarıyla 
karanlıkta köylerin içinden geçiyorlardı. 
Acıkmıştılar, 
merhametsizdiler, 
bedbahttılar. 
Şosenin ıssız beyazlığına inip 
nal sesleri ve yıldızlarla gelen atlıyı çeviriyor 
ve Bolu dağında ekmek bulamadıkları için 
deviriyorlardı uçurumlara : 
şayak, cıgara kâadı, tuz ve sabun yüklü yaylıları. 

Ve çok uzak, 
çok uzaklardaki İstanbul limanında, 
gecenin bu geç vakitlerinde, 
kaçak silâh ve asker ceketi yükleyen laz takaları : 
hürriyet ve ümit, 
su ve rüzgârdılar. 
Onlar, suda ve rüzgârda ilk deniz yolculuğundan beri vardılar. 
Tekneleri kestane ağacındandı, 
üç tondan on tona kadardılar 
ve lâkin yelkenlerinin altında 
fındık ve tütün getirip 
şeker ve zeytinyağı götürürlerdi. 
Şimdi, büyük sırlarını götürüyorlardı. 
Şimdi, denizde bir insan sesinin 
ve demirli şileplerin kederlerini 
ve Kabataş açıklarında sallanan 
saman kayıklarının fenerlerini 
peşlerinde bırakıp 
ve karanlık suda Amerikan taretlerinin önünden akıp 
küçük, 
kurnaz 
ve mağrur 
gidiyorlardı Karadeniz'e. 
Dümende ve başaltlarında insanları vardı ki 
bunlar 
uzun eğri burunlu 
ve konuşmayı şehvetle seven insanlardı ki 
sırtı lâcivert hamsilerin ve mısır ekmeğinin 
zaferi için 
hiç kimseden hiçbir şey beklemeksizin 
bir şarkı söyler gibi ölebilirdiler... 

Karanlıkta kurşunî derisi kırmızıya boyanan 
baltabaş gemi 
İngiliz torpitosudur. 
Ve dalgaların üstünde sallanarak 
alev alev 
yanan : 
Şaban Reisin beş tonluk takası. 

Kerempe Fenerinin yirmi mil açığında, 
gecenin karanlığında, 
dalgalar minare boyundaydılar 
ve başları bembeyaz parçalanıp dağılıyordu. 
Rüzgar : 
yıldız - poyraz. 
Esirlerini bordasına alıp 
kayboldu İngiliz torpitosu. 
Şaban Reisin teknesi 
ateşten diregiyle gömüldü suya. 

Arheveli İsmail 
bu ölen teknedendi. 
Ve şimdi 
Kerempe Fenerinin açığında, 
batan teknenin kayığında 
emanetiyle tek başınadır, 
fakat yalnız değil : 
rüzgârın, 
bulutların 
ve dalgaların kalabalığı, 
İsmail'in etrafında hep bir ağızdan konuşuyordu. 

Arheveli İsmail 
kendi kendine sordu : 
«Emanetimizle varabilecek miyiz?» 
Kendine cevap verdi : 
«Varmamış olmaz.» 

Gece, Tophane rıhtımında 
Kamacı ustası Bekir Usta ona : 
«Evlâdım İsmail,» dedi, 
«hiç kimseye değil,» dedi, 
«bu, sana emanettir.» 

Ve Kerempe Fenerinde 
düşman projektörü dolaşınca takanın yelkenlerinde, 
İsmail, reisinden izin isteyip, 
«Şaban Reis,» deyip, 
«emaneti yerine götürmeliyiz,» deyip 
atladı takanın patalyasına, 
açıldı. 

«Allah büyük 
ama kayık küçük» demiş Yahudi. 
İsmail bodoslamadan bir sağnak yedi, 
bir sağnak daha, 
peşinden üç-kardeşler. 
Ve denizi bıçak atmak kadar iyi bilmeseydi eğer 
alabora olacaktı. 

Rüzgâr tam kerte yıldıza dönüyor. 
Ta karşıda bir kırmızı damla ışık görünüyor : 
Sıvastopol'a giden bir geminin 
sancak feneri. 

Elleri kanayarak 
çekiyor İsmail kürekleri. 
İsmail rahattır. 
Kavgadan 
ve emanetinden başka her şeyin haricinde, 
İsmail unsurunun içinde. 
Emanet : 
bir ağır makinalı tüfektir. 
Ve İsmail'in gözü tutmazsa liman reislerini 
ta Ankara'ya kadar gidip 
onu kendi eliyle teslim edecektir. 

Rüzgâr bocalıyor. 
Belki karayel gösterecek. 
En azdan on beş mil uzaktır en yakın sahil. 
Fakat İsmail 
ellerine güvenir. 
O eller ekmeği, küreklerin sapını, dümenin yekesini 
ve Kemeraltı'nda Fotika'nın memesini 
aynı emniyetle tutarlar. 

Rüzgâr karayel göstermedi. 
Yüz kerte birden atlayıp rüzgâr 
bir anda bütün ipleri bıçakla kesilmiş gibi 
düştü. 

İsmail beklemiyordu bunu. 
Dalgalar bir müddet daha 
yuvarlandılar teknenin altında 
sonra deniz dümdüz 
ve simsiyah 
durdu. 
İsmail şaşırıp bıraktı kürekleri. 
Ne korkunçtur düşmek kavganın haricine. 
Bir ürperme geldi İsmail'in içine. 
Ve bir balık gibi ürkerek, 
bir sandal 
bir çift kürek 
ve durgun 
ölü bir deniz şeklinde gördü yalnızlığı. 
Ve birdenbire 
öyle kahrolup duydu ki insansızlığı 
yıldı elleri, 
yüklendi küreklere, 
kırıldı kürekler. 

Sular tekneyi açığa sürüklüyor. 
Artık hiçbir şey mümkün değil. 
Kaldı ölü bir denizin ortasında 
kanayan elleri ve emanetiyle İsmail. 
İlkönce küfretti. 
Sonra, «elham» okumak geldi içinden. 
Sonra, güldü, 
eğilip okşadı mübarek emaneti. 
Sonra... 
Sonra, malûm olmadı insanlara 
Arhaveli İsmail'in âkıbeti...

Kuvâyi Milliye - Yedinci Bap
922 Ağustos Ayı 
Ve 
Kadınlarımız 
Ve 
6 Ağustos Emri 
Ve 
Bir Âletle Bir İnsanın Hikâyesi 


Ayın altında kağnılar gidiyordu. 
Kağnılar gidiyordu Akşehir üstünden Afyon'a doğru. 
Toprak öyle bitip tükenmez, 
dağlar öyle uzakta, 
sanki gidenler hiçbir zaman 
hiçbir menzile erişmiyecekti. 
Kağnılar yürüyordu yekpare meşeden tekerlekleriyle. 
Ve onlar 
ayın altında dönen ilk tekerlekti. 
Ayın altında öküzler 
başka ve çok küçük bir dünyadan gelmişler gibi 
ufacık, kısacıktılar, 
ve pırıltılar vardı hasta, kırık boynuzlarında 
ve ayakları altından akan 
toprak, 
toprak 
ve topraktı. 
Gece aydınlık ve sıcak 
ve kağnılarda tahta yataklarında 
koyu mavi humbaralar çırılçıplaktı. 
Ve kadınlar 
birbirlerinden gizliyerek 
bakıyorlardı ayın altında 
geçmiş kafilelerden kalan öküz ve tekerlek ölülerine. 
Ve kadınlar, 
bizim kadınlarımız : 
korkunç ve mübarek elleri, 
ince, küçük çeneleri, kocaman gözleriyle 
anamız, avradımız, yârimiz 
ve sanki hiç yaşamamış gibi ölen 
ve soframızdaki yeri 
öküzümüzden sonra gelen 
ve dağlara kaçırıp uğrunda hapis yattığımız 
ve ekinde, tütünde, odunda ve pazardaki 
ve karasabana koşulan 
ve ağıllarda 
ışıltısında yere saplı bıçakların 
oynak, ağır kalçaları ve zilleriyle bizim olan 
kadınlar, 
bizim kadınlarımız 
şimdi ayın altında 
kağnıların ve hartuçların peşinde 
harman yerine kehribar başaklı sap çeker gibi 
aynı yürek ferahlığı, 
aynı yorgun alışkanlık içindeydiler. 
Ve on beşlik şarapnelin çeliğinde 
ince boyunlu çocuklar uyuyordu. 
Ve ayın altında kağnılar 
yürüyordu Akşehir üstünden Afyon'a doğru. 

«6 Ağustos emri» verilmiştir. 
Birinci ve İkinci ordular, kıt'aları, kağnıları, süvari alaylarıyla 
yer değiştiriyordu, yer değiştirecek. 
98956 tüfek, 
325 top, 
5 tayyare, 
2800 küsur mitralyöz, 
2500 küsur kılıç 
ve 186326 tane pırıl pırıl insan yüreği 
ve bunun iki misli kulak, kol, ayak ve göz 
kımıldanıyordu gecenin içinde. 
Gecenin içinde toprak. 
Gecenin içinde rüzgâr. 
Hatıralara bağlı, hatıraların dışında, 
gecenin içinde : 
insanlar, âletler ve hayvanlar, 
demirleri, tahtaları ve etleriyle birbirine sokulup, 
korkunç 
ve sessiz emniyetlerini 
birbirlerine sokulmakta bulup, 
kocaman, yorgun ayakları, 
topraklı elleriyle yürüyorlardı. 
Ve onların arasında 
Birinci Ordu İkinci Nakliye Taburu'ndan 
İstanbullu şoför Ahmet 
ve onun kamyoneti vardı. 
Bir acayip mahlûktu üç numrolu kamyonet : 
İhtiyar, 
cesur, 
inatçı ve şirret. 
Kırılıp dağlarda kalan sol arka makası yerine 
şasinin altına, dingilin üzerine 
budaklı bir gürgen kütüğü sarmış olmasına rağmen 
ve kalb ağrılarıyla 
ve on kilometrede bir 
karanlığa yaslanıp durduğu halde 
ve vantilâtöründe dört kanattan ikisi noksan iken 
şahsının vekarlı kudretini resmen biliyordu : 
«6 Ağustos emri»nde ondan ve arkadaşlarından 
«... ihzar ve teşkil edilmiş bulunan 
ve cem'an 300 ton kabiliyetinde kabul olunan 
100 kadar serî otomobil...» diye bahsediliyordu. 
İhzar ve teşkil olunanlar, 
bu meyanda Ahmet'in kamyoneti, 
insanların, âletlerin ve kağnıların yanından geçip 
Afyon - Ahırdağları ve imtidadına doğru iniyorlardı. 

Ahmet'in kafasında uzak bir şehir ve bir şarkı vardı. 
Bu şarkı nihaventtir 
ve beyaz tenteli sandalları, 
siyah mavnaları, 
güneşli karpuz kabuklarıyla 
bir deniz kıyısındadır şehir. 

Vantilâtörde adedi devir 
düşüyor gibi. 
Arkadaşlar ileri geçtiler. 
Ay battı. 
Manzara yıldızlardan ve dağlardan ibaret. 

Sen Süleymaniyelisin oğlum Ahmet, 
çınar dibinde iki mars bir oyunla yenip Bücür'ü, 
kalk, 
sıra servilerin önünden yürü, 
çeşmeyi geç, 
mektep bahçesi, medreseler, 
orda, Harbiye Nezareti'nin arka duvarında 
siyah çarşaflı bir kadın 
çömelip yere 
darı serper güvercinlere 
ve papelciler 
şemsiye üstünde papaz açarlar. 

Motor mızıkçılık ediyor, 
bizi dağ başlarında bırakacak meret. 

Ne diyorduk oğlum Ahmet? 
Dökmeciler sağda kalır, 
derken, Uzunçarşı'ya saparken, 
köşede, sol kolda seyyar kitapçı : 
«Hikâyei Billûr Köşk», 
altı cilt «Tarihi Cevdet» 
ve «Fenni Tabâhat». 
Tabâhat, mutfaktan gelirmiş, 
yani yemek pişirmek. 
Hani, uskumru dolmasına da bayılırım pek. 
Yaldızlı kuyruğundan tutup 
bir salkım üzüm gibi yersin. 
İlerde bir süvari kolu gidiyor, 
saptılar sola. 

Uzunçarşı'yı dikine inersin. 
Sandalyacılar, tavla pulcuları, tesbihçiler. 
Ve sen İstanbullu, 
sen kendi ellerinin hünerine alışmış olduğundan 
şaşarsın İstanbullulara : 
ne kadar ince, ne çeşitli hünerleri var, dersin. 
Rüstem Paşa Camii. 
Urgancılar. 
Urgancılarda yüz parça yelkenli gemiyi 
ve hesapsız katır kervanlarını donatacak kadar 
urgan, halat ve dökme tunçtan çıngıraklar satılır. 
Zindankapı, Babacafer. 
Uzakta Balıkpazarı. 
Kuruyemişçiler. 
Yemiş iskelesindeyiz : 
sandalları, mavnaları, 
güneşli karpuz kabuklarıyla 
yüzüne hasret kaldığım deniz. 

Sol arka lastik hava mı kaçırıyor ne? 
İnip 
baksam... 

Yemiş iskelesinden dilenci vapuruna binip 
Eyüp'te Niyet Kuyusu'na gittikti. 
Elleri yumuk yumuk, 
bacakları biraz çarpıktı ama, 
yeşil zeytin tanesi gibi gözler. 
Kaşları da hilâl gibi çekikti. 
Tam Kasımpaşa'ya yaklaştık, beyaz başörtüsü... 

Lastik hava kaçırıyor. 
Derdine deva bulmazsak eğer... 
Dur bakalım Babacafer... 

Üç numrolu kamyonet durdu. 
Karanlık. 
Kriko. 
Pompa. 
Eller. 
Küfreden ve küfrettiğine kızan elleri 
lastikte ve ihtiyar tekerlekte dolaşırken 
Ahmet hatırladı : 
bir gece nüzüllü babaannesini 
sedirden sedire taşırken 
kadıncağız... 

İç lastik boydan boya patladı. 
Yedek? 
Yok. 
Dağlarda avaz avaz 
imdat istemek? 

Sen Süleymaniyelisin oğlum Ahmet, 
sana tek başına verilmiştir üç numrolu kanyonet. 
Hem, hani bir koyun varmış, 
kendi bacağından asılan bir koyun. 
Süleymaniyeli şoför Ahmet 
soyun... 

Soyundu. 
Ceket, külot, pantol, don, gömlek ve kalpak 
ve kırmızı kuşak, 
Ahmet'i postallarının üstünde çırılçıplak 
bırakarak 
dış lastiğin içine girdiler, 
şişirdiler. 

Bu şarkı nihaventtir. 
Deniz kıyısında bir şehir... 
Beyaz başörtüsü... 

Saatta elli yapıyoruz... 
Dayan ömrümün törpüsü, 
dayan da dağlar anadan doğma görsün şoför Ahmet'i, 
dayan arslan... 

Hiçbir zaman 
böyle merhametli bir ümitle sevmedi 
hiçbir insan 
hiçbir âleti...

Lodos
Başlangıç 

Kim bilir kaç milyon ton ağırlığında 
ummanda çalkalanmakta su. 
En yalnız dalganın üzerinde 
boş bir konserve kutusu... 

+ 1 
Bir aydır ki hapisane geceleri böyledir : 
kızgın dişi kediler 
- apışları ıslak 
tüyleri diken diken 
enselerinde diş yerleri - 
bazan kuş 
bazan insan sesi çıkarıp 
dolaşıyorlar 
gebe kalana kadar. 

Mevsim bahara yakın. 
Hava lodos. 
Nasıl şiddetli 
nasıl sıcak esiyor... 

Biz altı yüz adet 
kadınsız erkeğiz. 
Alınmış elimizden 
doğurtmak imkânımız. 
En müthiş kudretim yasak bana : 
yeni bir hayat aşılamak, 
bereketli bir rahimde yenmek ölümü, 
yaratmak seninle beraber : 
sevgilim, yasak bana etine dokunmak senin... 

Mevsim bahara yakın. 
Fırtına. 
Lodos. 
Nasıl şiddetli 
nasıl sıcak esiyor... 

Bir yerlerde bir cam kırıldı yine 
- bu gece bu üçüncüsü -. 
Hangi boş koğuşun kapısı açık kalmış, 
küüüt, küt, 
nasıl çarpıyor... 

+ 2 
Tepedelen cephesinde bir ceset, 
örtülüyor altında karların, 
ve başından uçan miğferi 
yuvarlanıyor önünde rüzgârın... 

+ 3 
Fabrikanın avlusunda 
elektrik ışığı, 
ucunda ince bir telin 
sallanıyor iki yana. 
Bir kadın. 
Boynu çıplak, 
uzun saçlarıyla etekleri uçarak 
atölyenin kapısında... 

Rüzgâr vurdu putrellere. 
Atölyenin saçağından 
büyük bir buz parçası düştü yere... 

+ 4 
Ovaya dörtnala yaylılar iniyor : 
çıngıraklar hamutlarında beygirlerin. 
Ve iki yanda çırpınan muşambalarıyla 
koşuyorlar gece yarısı denize doğru... 

+ 5 
İnce uzun kılçıklardan ibaret kalan kavak ağaçları 
aydınlıktılar 
mehtâbolmadığı halde. 
Ve kalın 
ve dallı budaklı kestaneler kımıldanıyor 
- iki yana sallanıyor değil 
ağır ağır yer değiştiriyorlar âdeta - 
gidiyordu göz alabildiğine 
yıldızların ışığında 
yapraksız ahşap kalabalığı... 
Buna rağmen bu lodos, 
bu uğultu. 
Buna rağmen havada 
dişi bir ten kokusu 
ve yüklü bir yumurtalığın sıcaklığı... 
Dağlarda kar çözülüyor. 
Yürüyor usareler 
yapraksız dalların ucuna doğru. 
Gebe. 
Gebelik. 
Mevsim bahara yakın 
ve doğumun 
- korkunç 
güzel 
ve sıcaktır - 
günü doldu dolacak...

Masalların Masalı
Su başında durmuşuz, 
çınarla ben. 
Suda suretimiz çıkıyor, 
çınarla benim. 
Suyun şavkı vuruyor bize, 
çınarla bana. 

Su başında durmuşuz, 
çınarla ben, bir de kedi. 
Suda suretimiz çıkıyor, 
çınarla benim, bir de kedinin. 
Suyun şavkı vuruyor bize, 
çınarla bana, bir de kediye. 

Su başında durmuşuz, 
çınar, ben, kedi, bir de güneş. 
Suda suretimiz çıkıyor, 
çınarın, benim, kedinin, bir de güneşin. 
Suyun şavkı vuruyor bize, 
çınara, bana, kediye, bir de güneşe. 

Su başında durmuşuz, 
çınar, ben, kedi, güneş, bir de ömrümüz. 
Suda suretimiz çıkıyor, 
çınarın, benim, kedinin, güneşin, bir de ömrümüzün. 
Suyun şavkı vuruyor bize, 
çınara, bana, kediye, güneşe, bir de ömrümüze . 

Su başında durmuşuz. 
Önce kedi gidecek, 
kaybolacak suda sureti. 
Sonra ben gideceğim, 
kaybolacak suda suretim. 
Sonra çınar gidecek, 
kaybolacak suda sureti. 
Sonra su gidecek 
güneş kalacak; 
sonra o da gidecek... 

Su başında durmuşuz. 
Su serin, 
Çınar ulu, 
Ben şiir yazıyorum. 
Kedi uyukluyor 
Güneş sıcak. 
Çok şükür yaşıyoruz. 
Suyun şavkı vuruyor bize 
Çınara bana, kediye, güneşe, bir de ömrümüze...

Mavi Gözlü Dev, Minnacık Kadın ve Hanımelleri
O mavi gözlü bir devdi. 
Minnacık bir kadın sevdi. 
Kadının hayali minnacık bir evdi, 
bahçesinde ebruli 
hanımeli 
açan bir ev. 

Bir dev gibi seviyordu dev. 
Ve elleri öyle büyük işler için 
hazırlanmıştı ki devin, 
yapamazdı yapısını, 
çalamazdı kapısını 
bahçesinde ebruli 
hanımeli 
açan evin. 

O mavi gözlü bir devdi. 
Minnacık bir kadın sevdi. 
Mini minnacıktı kadın. 
Rahata acıktı kadın 
yoruldu devin büyük yolunda. 
Ve elveda! deyip mavi gözlü deve, 
girdi zengin bir cücenin kolunda 
bahçesinde ebruli 
hanımeli 
açan eve. 

Şimdi anlıyor ki mavi gözlü dev, 
dev gibi sevgilere mezar bile olamaz: 
bahçesinde ebruli 
hanımeli 
açan ev..

Mavi Liman
Çok yorgunum, beni bekleme kaptan. 
Seyir defterini başkası yazsın. 
Çınarlı, kubbeli, mavi bir liman. 
Beni o limana çıkaramazsın...

Memed'e Son Mektubumdur
Bir yandan cellatlar girdi araya, 
Bir yandan, oyun etti bana 
bu mendebur yürek, 

Nasip olmayacak Memed'im yavrum, 
seni bir daha görmek. 

Biliyorum, 

buğday başağı gibi delikanlı olacaksın, 
ben de öyleydim gençliğimde, 
kumral, ince, uzun; 

gözlerin ananınkiler gibi kocaman, 
bazen de bir parça bir tuhaf mahzun; 
alnın alabildiğine aydınlık; 
herhalde sesin de olacak 
- berbattı benimkisi - 

türküler döktüreceksin yanık mı yanık... 
Konuşmasını mı bileceksin 
- ben de becerirdim o işi 
sinirlenmediğim zamanlar - 

bal damlayacak dilinden. 
Vay, Memet, kızların çekeceği var 
senin elinden. 

Müşküldür 
babasız büyütmek erkek evladı. 

Ananı üzme oğlum, 
ben güldürmedim yüzünü, 
sen güldür. 

Anan, 
ipek gibi kuvvetli, ipek gibi yumuşak; 
anan, 
nineliğinde bile güzel olacak 
onu ilk gördüğüm günkü gibi, 
Boğaziçi'nde, 
on yedisinde 
ay işığı, günışığı, can eriği, 
dünya güzeli. 

Anan, 
ayrıldık bir sabah, 
buluşmak üzre, 
buluşamadık. 

Anan, 
anaların en iyisi en akıllısı, 
yüz yıl yaşar inşallah... 

Ölmekten, oğlum korkmuyorum, 
ama ne de olsa 
iş arasında bazen 
irkilip ansızın, 

yahut yalnızlığında uyku öncesinin 
günleri saymak biraz zor. 

Dünyada doymak olmuyor, Memet, 
doymak olmuyor... 

Dünyada kiracı gibi değil, 
yazlığa gelmiş gibi de değil, 
yaşa dünyada babanın eviymiş gibi... 
Tohuma, toprağa, denize inan. 
İnsana hepsinden önce. 

Bulutu, makinayı, kitabı sev, 
insanı hepsinden önce. 

Kuruyan dalın 
sönen yıldızın 
sakat hayvanın 
duy kederini, 
hepsinden önce de insanın. 

Sevindirsin seni cümlesi nimetlerin 
sevindirsin seni karanlık ve aydınlık, 
sevindirsin seni dört mevsim. 
ama hepsinden önce insan sevindirsin seni. 
Memet, 
memleketler içinde bir şirin memlekettir 
Türkiye, 
bizim memleket, 
insanı da, 
su katılmamışı, 
çalışkandır, ağırbaşlı, yiğittir, 
ama dehşetli fakir. 
............. 
............... 
Memet, 
ben dilimden, türkülerimden, 
tuzumdan, ekmeğimden uzakta, 
anana hasret, sana hasret, 
yoldaşlarıma, halkıma hasret öleceğim, 
ama sürgünde değil, 
gurbet ellerde değil, 

öleceğim rüyalarımın memleketinde, 
beyaz şehrinde en güzel günlerimin. 

Memet
Karşı yaka memleket, 
sesleniyorum Varna'dan, 

işitiyor musun? 

Memet! Memet! 


Karadeniz akıyor durmadan, 
deli hasret, deli hasret, 
oğlum, sana sesleniyorum, 

işitiyor musun? 

Memet! Memet!

Memleketimden İnsan Manzaraları
İkinci Bölüm 
I 

Atlantiğin dibinde upuzun yatıyorum, efendim, 
Atlantiğin dibinde 
dirseğime dayanmış. 
Bakıyorum yukarıya: 
bir denizaltı gemisi görüyorum, 
yukarıda, çok yukarıda, başımın üzerinde, 
yüzüyor elli metre derinde, 
balık gibi, efendim, 
zırhının ve suyun içinde balık gibi kapalı ve ketum. 
Orası camgöbeği aydınlık. 
Orda, efendim, 
orda yeşil, yeşil, 
orda ışıl ışıl, 
orda yıldız yıldız yanıyor milyonlarla mum. 
Orda, ey demir çarıklı ruhum, 
orda tepişmeden çiftleşmeler, çığlıksız doğum, 
orda dünyamızın ilk kımıldanan eti, 
orda bir hamam tasının mahrem şehveti, 
mahrem şehveti efendim, 
gümüş kuşlu bir hamam tasının 
ve koynuna ilk girdiğim kadının kızıl saçları. 
Orda rengarenk otları, köksüz ağaçları 
kıvıl kıvıl mahlukları deniz dünyasının, 
orda hayat, tuz, iyot, 
orda başlangıcımız, Hacıbaba, 
orda başlangıcımız 
ve orda hain, çelik ve sinsi 
bir denizaltı gemisi. 
400 metroya kadar sızıyor ışık. 
Sonra alabildiğine derin 
alabildiğine derin karanlık. 
Yanlız ara sıra 
acayip balıklar geçiyor karanlığın içinde 
ışık saçarak. 
Sonra onlar da yok. 
Artık dibe kadar inen 
kat kat kalın sular kati ve mutlak 
ve en dipte ben. 
Ben, upuzun yatıyorum, Hacıbaba, 
upuzun yatıyorum dibinde Atlantiğin 
dirseğime dayanmış, 
bakıyorum yukarlara. 
Avrupa Amerika' dan Atlantiğin yüzünde ayrıdır 
dibinde değil. 
Gazgemileri gidiyor yukarda, çok yukarda, birbiri peşi sıra. 
Omurgalarının altını görüyorum, 
omurgalarının altını. 
Dönüyor keyifili keyifli pervaneleri. 
Dümenleri ne tuhaf suyun içinde 
İnsanın tutup tutup kıvırası geliyor. 
Köpekbalıkları geçti gemilerin altından, 
karınlarını gördüm 
ağızları da orda. 
Gemiler şaşırdılar birdenbire, 
herhalde köpekbalıklarından değil. 
Denizaltı gemisi bir torpil attı, efendim 
bir torpil. 
Gemilerin dümenlerine baktım: 
telaşlı ve korkaktılar. 
Gemilerin omurgalarında imdat arar gibi bir hal vardı, 
gemiler bir bıçak darbesinden en yumuşak yerini 
karnını saklamak isteyen insanlara benziyorlardı. 
Denizaltılar birden üç oldular, derken, altı, yedi, sekiz. 
Gazgemileri düşmana ateş açarak 
insanlarını ve yüklerini suya döküp saçarak 
batmaya başladılar. 
Mazot, gaz, benzin, 
tutuştu yüzü denizin. 
Bir alev deryasıdır şimdi yukarda akan, 
yağlı ve yapışkan 
bir alev deryası efendim. 
Kıpkızıl, gömgök, kapkara, 
arzın ilk teşekkülü hengamesinden bir manzara. 
Ve denizin yüzüne yakın suyun içi allak bullak. 
Köpürüp, dağılıp parçalanmalar. 
Yukardan dibe doğru inen gazgemisine bak. 
Gece uykuda gezenler gibi bir hali var: 
lunatik. 
Geçti kargaşalığı, 
girdi deniz dünyasının cennetine. 
Fakat durmadan iniyor. 
Kayboldu ıslak karanlıkta. 
Artık baskıya dayanamaz, parçalanır. 
ve direği, efendim, bacası yahut 
nerdeyse yanıma düşer. 
Yukarda insanla dolu denizin içi. 
Bir tortu gibi dibe çöküyorlar 
tortu gibi çöküyorlar, Hacıbaba. 
Baş aşağı, baş yukarı, 
uzanıp kısalıyor, bir şeyler aranıyor kolları bacakları. 
Ve hiçbir yere, hiçbir şeye tutunamadan 
onlarda iniyorlar dibe doğru. 
Birden bire bir denizaltı düştü yanıbaşıma. 
Parçalanmış bir tabut gibi açıldı köprüüstü kaportası 
ve Münihli Hans Müller dışarı çıkıverdi. 
39 ilkbaharında denizaltıcı olmadan önce 
Münihli Hans Müller 
Hitler hücum kıtası altıncı tabur 
birinci bölük 
dördüncü mangada sağdan üçüncü neferdi. 
Münihli Hans Müller 
üç şey severdi: 
1-Altın köpüklü arpa suyu 
2-Şarkı Prusya patatesi gibi dolgun ve beyaz etli Anna. 
3-Kırmızı lahana. 
Münihli Hans Müller için 
vazife üçtü: 
1-Çakan bir şimşek 
gibi mafevke selam vermek. 
2-Yemin etmek tabancanın üzerine. 
3-Günde asgari üç çıfıt çevirip 
sövmek sinsilelerine. 
Münihli Hans Müller'in 
kafasında, yüreğinde, dilinde üç korku vardı: 
1-Der Führer. 
2-Der Führer. 
3.Der Führer. 
Münihli Hans Müller 
sevgisi, vazifesi ve korkusuyla 
39 ilkbaharına kadar 
bahtiyar 
yaşıyordu. 
Ve Vagneryen bir operada do sesi gibi heybetli 
Şarki Prusya patatesi gibi dolgun ve beyaz etli 
Anna'nın 
tereyağı ve yumurta krizinden şikayet etmesine 
şaşıyordu. 
Diyordu ki ona: 
-Bir düşün Anna, 
 yepyeni bir manevra kayışı takacağım, 
 pırıl pırıl çizmeler giyeceğim ben. 
 Sen beyaz ve uzun entari giyeceksin, 
 balmumundan çiçekler takacaksın başına. 
 Tepemizde çatılmış kılıçların altından geçeceğiz. 
 Ve mutlak 
 hepsi erkek 12 çocuğumuz olacak. 
 Bir düşün Anna, 
 tereyağı, yumurta yiyeceğiz diye 
 top, tüfek yapmazsak eğer 
 yarın 12 oğlumuz nasıl muharebe eder? 

Münihlinin 12 oğlu muharebe edemediler 
çünkü doğamadılar, 
çünkü henüz, efendim, Anna'yla zifaf vaki olmadan önce 
bizzat harbe girdi Hans Müller. 
Ve şimdi 41 sonbaharı sonlarında 
dibinde Atlantiğin 
benim karşımda durmaktadır. 
Seyrek sarı saçları ıslak, 
kırmızı sivri burnunda esef, 
ve ince dudaklarının kıyılarında keder. 
Yanı başımda durduğu halde 
yüzüme çok uzaklardan bakıyor, 
İnsanın yüzüne nasıl bakarsa ölüler. 
Ben biliyoum ki, o bir daha görmeyecek Anna'yı, 
ve artık bir daha arpa suyu içip 
yiyemeyecek kırmızı lahanayı. 
Ben bütün bunları biliyorum, efendim, 
ama o bütün bunları bilmiyor. 
Gözü bir parça yaşlı, 
silmiyor. 
Cebinde parası var, 
çoğalıp eksilmiyor. 
Ve işin tuhafı 
artık ne kimseyi öldürebilir 
ne de kendisi ölebilir bir daha. 
Şimdi şişecek birazdan, 
yükselecek yukarıya, 
sular sallayacak onu 
ve balıklar yiyecek sivri burnunu. 

Ben 
Hans Müller'e bakıp, Hacıbaba, bunları düşünürken 
yanımızda peyda oluverdi 
Liverpul Limanından Harri Tomson. 
Gazgemilerinden birinde serdümendi. 
Kaşları ve kirpikleri yanmıştı. 
Gözleri sımsıkı kapalıydı. 
Şişman ve matruştu. 
Bir karısı vardı Tomson'un: 
tavan süpürgesi gibi bir kadın, 
tavan süpürgesi gibi, efendim, zayıf, uzun, titiz, temiz 
ve tavan süpürgesi gibi münasebetsiz. 
Bir oğlu vardı Tomson'un: 
altı yaşında bir oğlan, Hacıbaba, 
tombul mu tombul, pembe beyaz, sarı papa mı sarı papa. 
Tuttum Tomson'un elinden. 
Açmadı gözlerini. 
"-Vefat ettiniz" dedim. 
"-Evet " dedi, "İngiliz imparatorluğu ve hürriyeti için: 
Canım isterse, harp içinde bile Çörçil'e sövmek hürriyeti 
ve canım istemese de aç kalmak hürriyeti uğruna. 
Fakat değişecek hürriyette bu son bahis, 
harpten sonra artık işsiz ve aç kalacak değiliz. 
Planı hazırlıyor Lordlarımızdan biri. 
Adalet: ihtilalsiz. 
Ben İngiliz İmparatorluğu'nu dağıtmaya gelmedim, dedi Çörçil. 
Ben de ihtilal çıkarmaya gelmedim: 
buna Kenterburi başpiskoposu 
bizim tredünyonun reisi 
ve karım razı değil. 
Ay bek yur pardın. 
İşte bu kadar, 
nokta, son." 
Sustu Tomson. 
Ve ağzını açmadı bir daha. 
İngilizler fazla konuşmayı sevmezler, 
hele hümoru seven ölü İngilizler. 

Tomson' la Müller'i yanyana yatırdım. 
Şiştiler yan yana, 
yan yana yükseldiler yukarı doğru. 
Balıklar Tomson'u afiyetle yediler, 
fakat dokunmadılar ötekisine, 
Hans'ın etiyle zehirlenmekten korktular anlaşılan. 
Hayvan deyip geçme, Hacıbaba, 
sen de hayvansın ama 
akıllı bir hayvan...

Memleketimi Seviyorum
Memleketimi seviyorum : 
Çınarlarında kolan vurdum, hapisanelerinde yattım. 
Hiçbir şey gidermez iç sıkıntımı 
memleketimin şarkıları ve tütünü gibi. 

Memleketim : 
Bedreddin, Sinan, Yunus Emre ve Sakarya, 
kurşun kubbeler ve fabrika bacaları 
benim o kendi kendinden bile gizleyerek 
sarkık bıyıkları altından gülen halkımın eseridir. 

Memleketim. 
Memleketim ne kadar geniş : 
dolaşmakla bitmez, tükenmez gibi geliyor insana. 
Edirne, İzmir, Ulukışla, Maraş, Trabzon, Erzurum. 
Erzurum yaylasını yalnız türkülerinden tanıyorum 
ve güneye 
pamuk işleyenlere gitmek için 
Toroslardan bir kerre olsun geçemedim diye 
utanıyorum. 

Memleketim : 
develer, tren, Ford arabaları ve hasta eşekler, 
kavak 
söğüt 
ve kırmızı toprak. 

Memleketim. 
Çam ormanlarını, en tatlı suları ve dağ başı göllerini seven 
alabalık 
ve onun yarım kiloluğu 
pulsuz, gümüş derisinde kızıltılarla 
Bolu'nun Abant gölünde yüzer. 
Memleketim : 
Ankara ovasında keçiler : 

kumral, ipekli, uzun kürklerin pırıldaması. 
Yağlı, ağır fındığı Giresun'un. 
Al yanakları mis gibi kokan Amasya elması, 
zeytin 
incir 
kavun 
ve renk renk 
salkım salkım üzümler 
ve sonra karasaban 
ve sonra kara sığır 
ve sonra : ileri, güzel, iyi 
her şeyi 
hayran bir çocuk sevinciyle kabule hazır, 
çalışkan, namuslu, yiğit insanlarım 
yarı aç, yarı tok 
yarı esir...

Merhaba Çocuklar
Nâzım, ne mutlu sana 
cân ü gönülden, 
ferah ve emin, 
«Merhaba,» diyebildin. 

Sene 940. 
Aylardan temmuz. 
Ayın ilk perşembesi günlerden. 
Saat: 9. 

Mektuplarınıza böyle mufassal tarih atın. 
Öyle bir dünyada yaşıyoruz 
ki en kalın kitaptan çok yazısı var : 
ayın, günün ve saatın. 

Merhaba, çocuklar. 
Bir geniş 

bir büyük «Merhaba» demek, 
sonra bitirmeden sözümü 
yüzünüze bakıp gülerek 
- kurnaz ve bahtiyar - 
kırpmak gözümü... 

Biz ne mükemmel dostlarız ki 
kelimesiz ve yazısız 
anlaşırız... 

Merhaba, çocuklar, 
merhaba cümleten...

Mevlana
Sararken alnımı yokluğun tacı 
Silindi gönülden neşeyle acı 
Kalbe muhabbette buldum ilacı 
Ben de müridinim işte Mevlana 
Edebe set çeken zulmeti deldim 
Aşkı içten duydum, arşa yükseldim 
Kalpten temizlendim, huzura geldim 
Ben de müridinim işte Mevlana

Mor Menekşe, Aç Dostlar ve Altın Gözlü Çocuk
Abe şair, 
bizim de bir çift sözümüz var 
«aşka dair.» 
O meretten biz de çakarız 
biraz.. 

Deli çığlıklar atıp avaz avaz 
burnumun dibinden gelip geçti yaz 
sarı 
tahta vagonları 
ter, tütün ve ot kokan 
bir tren gibi. 
Halbuki ben 
istiyordum ki gelsin o 
kırmızı bakır bakracında bana 
sıcak süt getiren gibi... 
Fakat neylersin, 
yaz böyle gelmedi, 
yaz böyle gelmiyor, 
böyle gelmiyor, hay anasını... şey!.. 

EEEEEEEEEY... 
kızım, annem, karım, kardeşim 
sen 
başında güneşler esen 
altın gözlü çocuk, 
altın gözlü çocuğum benim; 
deli çığlıklar atıp avaz avaz 
burnumun dibinden gelip geçti de yaz, 
ben, bir demet mor menekşe olsun 
getiremedim 
sana! 
Ne haltedek, 
dostların karnı açtı 
kıydık menekşe parasına!

Mukaddes Karın
Sen ey kırmızı gözlü ana, 
Sen ey kahredip yaratan, 
Sen ey köprü altlarında sularlayan yana 
yatan. 
Sen ey yangınlı meydanların sesi.. 
Sen ey şiirlerin şiiri, bestelerin bestesi.. 
Sen ey kardeşim 
sen ey kahrolası 
sen ey darağaçlık. 
Sen ey 
her şey, 
sen ey AÇLIK!!! 
Çıplak ayaklarına alnımı koyar 
andederim ki, 
derim ki: 
DÖĞÜŞECEĞİM, 
benim, bizim, onun, onların değil 
SENİN mukaddes karnın doyana kadar...

Münevver'in Doğum Günü
Yapraklara dallara, yeşillere, allara, 
nice nice yıllara gülüm, nice nice yıllara. 
Yaprak dala, al yeşile yaraşır, 
gayrı bundan böyle vermem seni ellere...

Nasılsın?
İyi günlerimde çok eller uzanır ellerime, 
Resmimi baş köşeye asarlar... 
Fakat demir kapıların her kapanışında üzerime, 
Ardında taş duvarların her kaldığım zaman, 
Ne arayan beni, ne soran... 

Eeeehhhh, daha iyi be bunun böyle olduğu... 
Minnetim ve borçluluğum yalnız sana kalsın. 
İyi günlerimde benim unuttuğum insan eli 
Nasılsın???

Nerden Gelip Nereye Gidiyoruz?
Başlangıç 

Doğrultup belimizi kalktığımızdan beri iki ayak üstüne, 
kolumuzu uzunlaştırdığımızdan beri bir lobut boyu 
ve taşı yonttuğumuzdan beri 
yıkan da, yaratan da biziz, 
yıkan da yaratan da biziz bu güzelim, bu yaşanası dünyada. 

Arkamızda kalan yollarda ayak izlerimiz kanlı, 
arkamızda kalan yollarda ulu uyumları aklımızın, ellerimizin, yüreğimizin, 
toprakta, taşta, tunçta, tuvalde, çelikte ve pılastikte. 

Kanlı ayak izlerimiz mi önümüzdeki yollarda duran? 
Bir cehennem çıkmazında mı sona erecek önümüzdeki yollar? 

1 

Çocukların avuçlarında günlerimiz sıra bekler, 
günlerimiz tohumlardır avuçlarında çocukların, 
çocukların avuçlarında yeşerecekler. 

Çocuklar ölebilir yarın, 
hem de ne sıtmadan, ne kuşpalazından, 
düşerek de değil kuyulara filân; 
çocuklar ölebilir yarın, 
çocuklar sakallı askerler gibi ölebilir yarın, 
çocuklar ölebilir yarın atom bulutlarının ışığında 
arkalarında bir avuç kül bile değil, 
arkalarında gölgelerinden başka bir şey bırakmadan. 
Negatif resimcikler boşluğun karanlığında. 
Kırematoryum, kırematoryum, kırematoryum. 
Bir deniz görüyorum 
ölü balıklarla örtülü bir deniz. 
Negatif resimcikler boşluğun karanlığında, 
yaşanmamış günlerimiz 
çocukların avuçlarıyla birlikte yok olan. 

2 

Bir şehir vardı. 
Yeller eser yerinde. 
Beş şehir vardı. 
Yeller eser yerinde. 
Yüz şehir vardı. 
Yeller eser yerinde. 
Yok olan şehirlere şiirler yazılmayacak, 
şair kalmayacak ki. 

Pencerende bir sokak bulvarlı. 
Odan sıcak. 
Ak yastıkta üzüm karası saçlar. 
Adamlar paltolu, ağaçlar karlı. 
Penceren kalmayacak, 
ne bulvarlı sokak, 
ne ak yastıkta üzüm karası saçlar, 
ne paltolu adamlar, ne karlı ağaçlar. 
Ölülere ağlanmayacak, 
ölülere ağlayacak gözler kalmayacak ki. 
Eller kalmayacak. 
Negatif resimcikler dalların altındaki 
yok olmuş olan dalların altındaki. 
Yok olmuş olan dalların üstünden 
o bulutlardır geçen. 
Güneye götürmeyin beni, 
ölmek istemiyorum... 
Ölmek istemiyorum, 
Kuzeye götürmeyin beni... 
Batıya götürmeyin beni, 
ölmek istemiyorum... 
Ölmek istemiyorum, 
Doğuya götürmeyin beni... 
Bırakmayın beni burda, 
götürün bir yerlere. 
Ölmek istemiyorum, 
ölmek istemiyorum. 
O bulutlardır geçen 
yok olmuş olan dalların üstünden. 

3 

Tahta, beton, teneke, toprak, saman damlarımızla iki milyardan artığız, 
kadın, erkek, çoluk çocuk. 
Ekmek hepimize yetmiyor, 
kitap da yetmiyor, 
ama keder 
dilediğin kadar, 
yorgunluk da göz alabildiğine. 
Hürriyet hepimize yetmiyor. 
Hürriyet hepimize yetebilir 
ve sevda kederi, 
hastalık kederi, 
ayrılık kederi, 
kocalmak kederinden 
gayrısı aşmayabilir eşiğimizi. 
Kitap hepimize yetebilir. 
Ormanlarınki kadar uzun olabilir ömrümüz. 
Yeter ki bırakmayalım, yaşanmamış günlerimiz yok olmasın çocukların 
avuçlarıyla birlikte, 
boşluğun karanlığına çıkmasın negatif resimcikler, 
yeter ki ekmek ve hürriyet yolunda dövüşebilmek için yaşayabilelim. 

Çağırı 

Tanrı ellerimizdir, 
Tanrı yüreğimiz, aklımız, 
her yerde var olan Tanrı, 
toprakta, taşta, tunçta, tuvalde, çelikte ve pılastikte 
ve bestecisi sayılarda ve satırlarda ulu uyumların. 

İnsanlar sizi çağırıyorum : 
kitaplar, ağaçlar ve balıklar için, 
buğday tanesi, pirinç tanesi ve güneşli sokaklar için, 
üzüm karası, saman sarısı saçlar ve çocuklar için. 

Çocukların avuçlarında günlerimiz sıra bekler, 
günlerimiz tohumlardır avuçlarında çocukların, 
çocukların avuçlarında yeşerecekler.

Nikbinlik
Güzel günler göreceğiz çocuklar, 
güneşli günler 
göre- 
-ceğiz... 
Motorları maviliklere süreceğiz çocuklar, 
ışıklı maviliklere 
süre- 
-ceğiz... 
Açtık mıydı hele bir 
son vitesi, 
adedi devir. 
Motorun sesi. 
Uuuuuuuy! çocuklar kim bilir 
ne harikûlâdedir 
160 kilometre giderken öpüşmesi... 

Hani şimdi bize 
cumaları, pazarları çiçekli bahçeler vardır, 
yalnız cumaları 
yalnız pazarları.. 
Hani şimdi biz 
bir peri masalı dinler gibi seyrederiz 
ışıklı caddelerde mağazaları, 
hani bunlar 
77 katlı yekpare camdan mağazalardır. 
Hani şimdi biz haykırırız 
Cevap: 
açılır kara kaplı kitap: 
zindan.. 
Kayış kapar kolumuzu 
kırılan kemik 
kan. 
Hani şimdi bizim soframıza 
haftada bir et gelir. 
Ve 
çocuklarımız işten eve 
sapsarı iskelet gelir.. 
Hani şimdi biz.. 
İnanın: 
güzel günler göreceğiz çocuklar 
güneşli günler 
göre- 
-ceğiz. 
Motorları maviliklere süreceğiz çocuklar, 
ışıklı maviliklere 
süre- 
-ceğiz.....

Niyazalant Sömürgesi
Afrika, Niyazalant sömürgesi. 
Saat sabahın dördü. 
Dipçikler kapıları dövdü 
ve işte fotoğraf : 
Zenci kardeşlerim bir don bir gömlek 
ve ayakları çıplak 
ve pembe avuçlu elleri kıvırcık başlarının üzerinde 
dizilmişler duvar diplerinde. 

Tıpkı bizim gibi, 
bizim de dipçikle dövüldü kapılarımız, 
bizim de ellerimiz havada, ayaklarımız çıplak, 
ama bizde de bize bağlı 
duvar diplerinde esir kalıp kalmamak.

O ve Aksakallılar
Yeşil selviler, beyaz mezar taşları ve elyazma kitaplar vardı manzarada. 
Gün akşama yakındı ve durgundu. 

Bir yemiş sofrasının başında bağdaş kurmuş gibi 
oturmuşlardı etrafına ibret aynasının. 
Aksakalları bilgin, gözleri genç, elleri yorgundu, 
ilhamlı, vahim ve dalgındılar. 
O, birdenbire meclise geldi 
dedi : 
« - İbret aynasından bakıp 
çubuklarını yakıp 
şerh ü izah edenler. 
Değişmekte olanı görüp 
içine girip 
değiştirmektir hüner. 
Ve sanmayın ki değişen başı boş bir oktur, 
kanunu ve nizamı yoktur. 
Ben, bilip bildiririm ki : 
Rab ve kitap 
ve saçı rüzgârda uçan «kahraman» değil, 
(karanlık orman, tuzlanmamış deri, 
budaklı lobut ve taş baltadan beri) 
Onlar'dır büyük macerayı yapan. 
Onlar ki toprakta karınca 
suda balık 
havada kuş kadar 
çokturlar. 

Korkak, cesur 
cahil, hakîm 
ve çocukturlar. 
Ve kahreden 
yaratan ki Onlar'dır, 
şarkılarımda yalnız Onlar'ın maceraları vardır...»

Ölçü
Sevdiğin müddetçe 
ve sevebildiğin kadar, 
sevdiğine her şeyini verdiğin müddetçe 
ve verebildiğin kadar gençsin.

Ölüme Dair
Buyrun, oturun dostlar, 
hoş gelip sefalar getirdiniz. 
Biliyorum, ben uyurken 
hücreme pencereden girdiniz. 
Ne ince boyunlu ilâç şişesini 
ne kırmızı kutuyu devirdiniz. 
Yüzünüzde yıldızların aydınlığı 
başucumda durup el ele verdiniz. 
Buyrun, oturun dostlar 
hoş gelip sefalar getirdiniz. 

Neden öyle yüzüme bir tuhaf bakılıyor? 
Osman oğlu Hâşim. 
Ne tuhaf şey, 
hani siz ölmüştünüz kardeşim. 
İstanbul limanında 
kömür yüklerken bir İngiliz şilebine, 
kömür küfesiyle beraber 
ambarın dibine... 

Şilebin vinci çıkartmıştı nâşınızı 
ve paydostan önce yıkamıştı kıpkırmızı kanınız 
simsiyah başınızı. 
Kim bilir nasıl yanmıştır canınız... 
Ayakta durmayın, oturun, 
ben sizi ölmüş zannediyordum, 
hücreme pencereden girdiniz. 
Yüzünüzde yıldızların aydınlığı 
hoş gelip sefalar getirdiniz... 

Yayalar-köylü Yakup, 
iki gözüm, 
merhaba. 
Siz de ölmediniz miydi? 
Çocuklara sıtmayı ve açlığı bırakıp 
çok sıcak bir yaz günü 
yapraksız kabristana gömülmediniz miydi? 
Demek ölmemişsiniz? 

Ya siz? 
Muharrir Ahmet Cemil? 
Gözümle gördüm 
tabutunuzun 
toprağa indiğini. 

Hem galiba 
tabut biraz kısaydı boyunuzdan. 
Onu bırakın Ahmet Cemil, 
vazgeçmemişsiniz eski huyunuzdan, 
o ilâç şişesidir 
rakı şişesi değil. 
Günde elli kuruşu tutabilmek için, 
yapyalnız 
dünyayı unutabilmek için 
ne kadar çok içerdiniz... 
Ben sizi ölmüş zannediyordum. 
Başucumda durup el ele verdiniz, 
buyrun, oturun dostlar, 
hoş gelip sefalar getirdiniz... 

Bir eski Acem şairi : 
«Ölüm âdildir» - diyor,- 
«aynı haşmetle vurur şahı fakiri.» 

Hâşim, 
neden şaşıyorsunuz? 
Hiç duymadınız mıydı kardeşim, 
herhangi bir şahın bir gemi ambarında 
bir kömür küfesiyle öldüğünü?... 

Bir eski Acem şairi : 
«Ölüm âdildir» - diyor. 
Yakup, 
ne güzel güldünüz, iki gözüm. 
Yaşarken bir kerre olsun böyle gülmemişsinizdir... 
Fakat bekleyin, bitsin sözüm. 
Bir eski Acem şairi : 
«Ölüm âdil...» 
Şişeyi bırakın Ahmet Cemil. 
Boşuna hiddet ediyorsunuz. 
Biliyorum, 
ölümün âdil olması için 
hayatın âdil olması lâzım, diyorsunuz... 

Bir eski Acem şairi... 
Dostlar beni bırakıp, 
dostlar, böyle hışımla 
nereye gidiyorsunuz?

Onlar
Onlar ki toprakta karınca, 
suda balık, 
havada kuş kadar 
çokturlar; 

korkak, 
cesur, 
cahil 
hakim 
ve çocukturlar 

ve kahreden 
yaratan ki onlardır, 
destanımızda yalnız onların maceraları vardır. 

Onlar ki uyup hainin iğvasına 
sancaklarını elden yere düşürürler 
ve düşmanı meydanda koyup 
kaçarlar evlerine 
ve onlar ki bir nice mürtede hançer üşürürler 
ve yeşil bir ağaç gibi gülen 
ve merasimsiz ağlayan 
ve ana avrat küfreden ki onlardır, 
destanımızda yalnız onların maceraları vardır. 

Demir, 
kömür 
ve şeker 
ve kırmızı bakır 
ve mensucat 
ve sevda ve zulüm ve hayat 
ve bilcümle sanayi kollarının 
ve gökyüzü 
ve sahra 
ve mavi okyanus 
ve kederli nehir yollarının, 
sürülmüş toprağın ve şehirlerin bahtı 
bir sabah vakti değişmiş olur, 
bir şafak vakti karanlığın kenarından 
onlar ağır ellerini toprağa basıp 
doğruldukları zaman. 

En bilgin aynalara 
en renkli şekilleri aksettiren onlardır. 
Asırda onlar yendi, onlar yenildi. 
Çok sözler edildi onlara dair 
ve onlar için: 
zincirlerinden başka kaybedecek şeyleri yoktur, 
denildi.

Onun Doğuşu ve Demirhane Bacası
Demirhane bacası ki 
yağmurda ümitsiz ve müntekim 
dururdu. 
Ve rüzgâr ki kendini 
kaldırıp kaldırıp demirhane bacasına vururdu. 
Ve siyah bir yelken gibi gece rüzgârdayken, 
sahip değilken ağaçlar dallarına, kuşlar kanatlarına, 
ve çekerken karanlıktan yıldırımları toprak, 
insanlar ve âletler bırakıp kaldırımları 
derin uykulardayken 
bir zemin katında bir çocuk doğdu. 
Yıldızlar teker teker 
deste deste yandılar. 
Yıldızlar, onun çocuk gözleri gibi aydınlık 
ferah veren 
kerim olandılar... 
Demirhane bacası 
ışıyıp gülümsedi, 
dedi : 
« - Zemin katında doğan bil ki o dur. 
Rehber ve delil ki o dur. 
Fikri derin, şefkati gani, gazabı yamandır, 
âletsizlerin oğlu, 
âletsizlere âlet verecek olandır. 
O, onların içinde, onların önünde o, 
matem gecesinde, kavga yerinde, bayram gününde o. 
Ve o her yanından ana kucağı gibi 
saracaktır onları. 
Ona ram olacak dört kadim unsur : 
âteş ve toprak, rüzgâr ve yağmur. 
Ve körler hikâyesinin son babını 
o, tekmil ettirecektir. 
Yazacaktır insanoğlu öz kitabını 
bilerek 
isteyerek.» 

Sustu demirhane bacası. 
Söküyor şafak.

Orkestra
Bana bak! 
Hey! 
Avanak! 
Elinden o zırıltıyı bıraksana! 
Sana, 
üç telinde üç sıska bülbül öten 
üç telli saz 
yaramaz! 

Bana bak! 
Hey! 
Avanak! 
Üç telinde üç sıska bülbül öten 
üç telli saz 
dağlarla dalgalarla kütleleri 
ileri 
atlatamaz! 

Üç telli saz 
yatağını değiştirmek isteyen 
nehirlerden:- 
köylerden, şehirlerden 
aldığı hızla, 
milyonlarla ağzı 
bir tek 
ağızla 
güldüremez! 
Ağlatamaz! 
hey! 
hey! 
üç telli sazın 
üç telinde öten üç sıska bülbül öldü acından. 
Onu attım 
köşeye! 
hey! 
hey! 
üç telli sazın 
ağacından 
deli tiryakilere 
içi afyon lüleli 
bir çubuk 
yaptılar! 

Hey! 
Hey! 
Dağlarla dalgalarla, dağ gibi dalgalarla dalga gibi 
dağ-lar-la 
başladı orkestram! 
Hey! 
Hey! 
Ağır sesli çekiçler 
sağır 
örslerin kulağına 
Hay-kır-dı!. 
Sabanlar güleşiyor tarlalarla, 
tarlalarla! 
Coştu çalgıcı başı, 
esiyor orkestram 
dağlarla dalgalarla, dağ gibi dalgalarla, dalga gibi 
dağ-lar-la.

Otobiyografi
1902'de doğdum 
doğduğum şehre dönmedim bir daha 
geriye dönmeyi sevmem 
üç yaşımda Halep'te paşa torunluğu ettim 
on dokuzumda Moskova'da komünist Üniversite öğrenciliği 
kırk dokuzumda yine Moskova'da Tseka-Parti konukluğu 
ve on dördümden beri şairlik ederim 

kimi insan otların kimi insan balıkların çeşidini bilir 
ben ayrılıkların 
kimi insan ezbere sayar yıldızların adını 
ben hasretlerin 

hapislerde de yattım büyük otellerde de 
açlık çektim açlık grevi de içinde ve tatmadığım yemek yok gibidir 

otuzumda asılmamı istediler 
kırk sekizimde Barış madalyasının bana verilmesini 
verdiler de 
otuz altımda yarım yılda geçtim dört metre kare betonu 
elli dokuzumda on sekiz saatta uçtum Pırağ'dan Havana'ya 

Lenin'i görmedim nöbet tuttum tabutunun başında 924'de 
961'de ziyaret ettiğim anıtkabri kitaplarıdır 

partimden koparmağa yeltendiler beni 
sökmedi 
yıkılan putların altında da ezilmedim 

951'de bir denizde genç bir arkadaşla yürüdüm üstüne ölümün 
52'de çatlak bir yürekle dört ay sırtüstü bekledim ölümü 

sevdiğim kadınları deli gibi kıskandım 
şu kadarcık haset etmedim Şarlo'ya bile 
aldattım kadınlarımı 
konuşmadım arkasından dostlarımın 

içtim ama akşamcı olmadım 
hep alnımın teriyle çıkardım ekmek paramı ne mutlu bana 

başkasının hesabına utandım yalan söyledim 
yalan söyledim başkasını üzmemek için 
ama durup dururken de yalan söyledim 

bindim tirene uçağa otomobile 
çoğunluk binemiyor 
operaya gittim 
çoğunluk gidemiyor adını bile duymamış operanın 
çoğunluğun gittiği kimi yerlere de ben gitmedim 21'den beri 
camiye kiliseye tapınağa havraya büyücüye 
ama kahve falıma baktırdığım oldu 

yazılarım otuz kırk dilde basılır 
Türkiye'mde Türkçemle yasak 

kansere yakalanmadım daha 
yakalanmam da şart değil 
başbakan filân olacağım yok 
meraklısı da değilim bu işin 
bir de harbe girmedim 
sığınaklara da inmedim gece yarıları 
yollara da düşmedim pike yapan uçakların altında 
ama sevdalandım altmışıma yakın 
sözün kısası yoldaşlar 
bugün Berlin'de kederden gebermekte olsam da 
insanca yaşadım diyebilirim 
ve daha ne kadar yaşarım 
başımdan neler geçer daha 
kim bilir.

Piraye İçin Yazılmış Saat 21 Şiirleri
Ne güzel şey hatırlamak seni : 
ölüm ve zafer haberleri içinden, 
hapiste 
ve yaşım kırkı geçmiş iken... 

Ne güzel şey hatırlamak seni : 
bir mavi kumaşın üstünde unutulmuş olan elin 
ve saçlarında 
vakur yumuşaklığı canımın içi İstanbul toprağının... 
İçimde ikinci bir insan gibidir 
seni sevmek saadeti... 
Parmakların ucunda kalan kokusu sardunya yaprağının, 
güneşli bir rahatlık 
ve etin daveti : 
kıpkızıl çizgilerle bölünmüş 
sıcak 
koyu bir karanlık... 

Ne güzel şey hatırlamak seni, 
yazmak sana dair, 
hapiste sırtüstü yatıp seni düşünmek : 
filânca gün, falanca yerde söylediğin söz, 
kendisi değil 
edasındaki dünya... 

Ne güzel şey hatırlamak seni. 
Sana tahtadan bir şeyler oymalıyım yine : 
bir çekmece 
bir yüzük, 
ve üç metre kadar ince ipekli dokumalıyım. 
Ve hemen 
fırlayarak yerimden 
penceremde demirlere yapışarak 
hürriyetin sütbeyaz maviliğine 
sana yazdıklarımı bağıra bağıra okumalıyım... 

Ne güzel şey hatırlamak seni : 
ölüm ve zafer haberleri içinden, 
hapiste 
ve yaşım kırkı geçmiş iken...

Piraye İçin Yazılmış Saat 21 Şiirleri - 1 Ekim 1945
Dağın üstünde : 
akşam güneşiyle yüklü olan bir bulut var dağın üstünde. 
Bugün de : 
sensiz, yani yarı yarıya dünyasız geçti bugün de. 
Birazdan açar 
kırmızı kırmızı : 
gecesefaları birazdan açar kırmızı kırmızı. 
Taşır havamızda sessiz, cesur kanatlar 
vatandan ayrılığa benzeyen ayrılığımızı...

Piraye İçin Yazılmış Saat 21 Şiirleri - 10 Ekim 1945
Gözlerine bakarken 
güneşli bir toprak kokusu vuruyor başıma, 
bir buğday tarlasında, ekinlerin içinde kayboluyorum... 
Yeşil pırıltılarla uçsuz bucaksız bir uçurum, 
durup dinlenmeden değişen ebedî madde gibi gözlerin : 
sırrını her gün bir parça veren 
fakat hiçbir zaman 
büsbütün teslim olmayacak olan...

Piraye İçin Yazılmış Saat 21 Şiirleri - 12 Aralık 1945
Ağaçlar ovada son bir gayretle pırıldamakta : 
pul pul altın 
bakır 
tunç ve tahta... 
Öküzlerin ayakları yaş toprağa gömülüyor yumuşacık. 
Ve dağlar dumana batık 
kurşunî, sırılsıklam... 
Tamam, 
sonbahar belki bugün bitti artık. 
Yaban kazları hızla gelip geçti demin 
herhal İznik gölüne gidiyorlar. 
Havada serin 
havada is kokusu gibi bir şey : 
havada kar kokusu var... 

Şimdi dışarda olmak, 
dörtnala sürmek dağlara doğru atı. 
«- Ata binmesini de bilmezsin,» -- diyeceksin ama 
şakayı bırak ve kıskanma, 
yeni bir huy edindim hapiste : 
seni sevdiğim kadar değilse de 
hemen hemen ona yakın seviyorum tabiatı... 
Ve ikiniz de uzaktasınız...

Piraye İçin Yazılmış Saat 21 Şiirleri - 12 Kasım 1945
Damardan boşanan kan gibi ılık ve uğultulu 
son lodoslar esmeye başladı. 
Havayı dinliyorum : 
nabız yavaşladı. 
Uludağda, zirvede kar 
ve Kirezli-yaylada şahane ve şipşirin yatmış uykudadır 
kırmızı kestane yapraklarının üstünde ayılar. 
Ovada kavaklar soyunuyor. 
İpekböceği tohumları kışlaklarına gitti gidecek, 
sonbahar bitti bitecek, 
nerdeyse girecek gebe-uykularına toprak. 
Ve biz yine bir kış daha geçireceğiz : 
büyük öfkemizin içinde 
ve mukaddes ümidimizin ateşinde ısınarak...

Piraye İçin Yazılmış Saat 21 Şiirleri - 13 Aralık 1945
Gece kar birdenbire bastırmış. 
Bembeyaz dallardan dağılan kargalarla başladı sabah. 
Göz alabildiğine Bursa ovasında kış : 
başsızlık ve sonsuzluk geliyor akla. 
Sevgilim, 
değişti mevsim 
çekişen gelişmelerden sonra bir sıçramakla. 
Ve karın altında mağrur 
hamarat 
sürüp gidiyor hayat...

Piraye İçin Yazılmış Saat 21 Şiirleri - 13 Kasım 1945
Tarif kabul etmez, - diyorlar, - İstanbulun sefaleti, 
milleti, - diyorlar, - kırıp geçirdi açlık, 
verem illeti, - diyorlar, - diz boyu. 
Şu kadarcık kız çocuklarını, - diyorlar, - 
yangın yerlerinde, sinema localarında... 
. . . . . 
. . . . . . . . . 
Kara haberler geliyor uzaktaki şehrimden : 
namuslu, çalışkan, fakir insanların şehri - 
sahici İstanbulum, 
sevgilim, senin mekânın olan 
ve nereye sürülsem, hangi hapiste yatsam 
sırtımda, torbamın içinde götürdüğüm 
ve evlât acısı gibi yüreğimde, 
senin hayalin gibi gözlerimde taşıdığım şehir...

Piraye İçin Yazılmış Saat 21 Şiirleri - 14 Aralık 1945
Hay aksi lânet, fena bastırdı kış... 
Sen ve namuslu İstanbul'um ne haldesiniz kim bilir? 
Kömürün var mı? 
Odun alabildin mi? 
Camların kıyısına gazete kâadı yapıştır. 
Gece erkenden yatağa gir. 
Evde de satılacak bir şey kalmamıştır. 
Yarı aç, yarı tok üşümek: 
dünyada, memleketimizde ve şehrimizde 
bu işte de çoğunluk bizde...

Piraye İçin Yazılmış Saat 21 Şiirleri - 18 Ekim 1945
Kale kapısından çıkarken ölümle buluşmak üzre, 
son defa dönüp baktığımızda şehre, 
sevgilim, şu sözleri söyleyebileceğiz : 
«- Pek de öyle güldürmedinse de yüzümüzü, 
çalıştık gücümüzün yettiği kadar 
seni bahtiyar 
kılalım diye. 
Devam ediyor bahtiyarlığa doğru gidişin, 
devam ediyor hayat. 
İçimiz rahat, 
gönlümüzde hak edilmiş ekmeğine doymuşluk, 
gözümüzde ışığından ayrılmanın kederi, 
işte geldik gidiyoruz 
şen olasın Halep şehri...»

Piraye İçin Yazılmış Saat 21 Şiirleri - 2 Ekim 1945
Rüzgâr akar gider, 
aynı kiraz dalı bir kere bile sallanmaz aynı rüzgârla. 
Ağaçta kuşlar cıvıldaşır : 
kanatlar uçmak ister. 
Kapı kapalı : 
zorlayıp açmak ister. 
Ben seni isterim : 
senin gibi güzel, 
dost 
ve sevgili olsun hayat... 
Biliyorum henüz bitmedi 
sefaletin ziyafeti... 
Bitecek fakat...

Piraye İçin Yazılmış Saat 21 Şiirleri - 20 Eylül 1945
Bu geç vakit 
bu sonbahar gecesinde 
kelimelerinle doluyum; 
zaman gibi, madde gibi ebedî, 
göz gibi çıplak, 
el gibi ağır 
ve yıldızlar gibi pırıl pırıl 
kelimeler. 
Kelimelerin geldiler bana, 
yüreğinden, kafandan, etindendiler. 
Kelimelerin getirdiler seni, 
onlar : ana, 
onlar : kadın 
ve yoldaş olan... 
Mahzundular, acıydılar, sevinçli, umutlu, kahramandılar, 
kelimelerin insandılar...

Piraye İçin Yazılmış Saat 21 Şiirleri - 20 Kasım 1945
Saksılarda hâlâ tek tük karanfil bulunursa da 
ovada güz nadasları yapıldı çoktan, 
tohum saçılıyor. 
Ve zeytin devşirilmekte. 
Bir yandan kışa girilmekte, 
bir yandan bahar fidelerine yer açılıyor. 
Bense hasretinle dolu 
ve büyük yolculukların sabırsızlığıyla yüklü 
yatıyorum demirli bir şilep gibi Bursada...

Piraye İçin Yazılmış Saat 21 Şiirleri - 21 Eylül 1945
Oğlumuz hasta, 
babası hapiste, 
senin yorgun ellerinde ağır başın, 
dünyanın hali gibi halimiz... 

İnsanlar, daha güzel günlere insanları taşır, 
oğlumuz iyileşir, 
babası çıkar hapisten, 
güler senin altın gözlerinin içi, 
dünyanın hali gibi halimiz...

Piraye İçin Yazılmış Saat 21 Şiirleri - 22 Eylül 1945
Kitap okurum : 
içinde sen varsın, 
şarkı dinlerim : 
içinde sen. 
Oturdum ekmeğimi yerim : 
karşımda sen oturursun, 
çalışırım : 
karşımda sen. 
Sen ki, her yerde «hâzırı nâzır»ımsın, 
konuşamayız seninle, 
duyamayız sesini birbirimizin : 
sen benim sekiz yıldır dul karımsın...

Piraye İçin Yazılmış Saat 21 Şiirleri - 23 Eylül 1945
O şimdi ne yapıyor 
şu anda şimdi, şimdi? 
Evde mi, sokakta mı, 
çalışıyor mu, uzanmış mı, ayakta mı? 
Kolunu kaldırmış olabilir, 
- hey gülüm, 
beyaz, kalın bileğini nasıl da çırçıplak eder bu hareketi!...- 

O şimdi ne yapıyor, 
şu anda, şimdi, şimdi? 
Belki dizinde bir kedi yavrusu var, 
okşuyor. 
Belki de yürüyordur, adımını atmak üzredir, 
- her kara günümde onu bana tıpış tıpış getiren 
sevgili, canımın içi ayaklar!...- 
Ve ne düşünüyor 
beni mi? 
Yoksa 
ne bileyim 
fasulyanın neden bir türlü pişmediğini mi? 
Yahut, insanların çoğunun 
neden böyle bedbaht olduğunu mu? 

O şimdi ne düşünüyor, 
şu anda, şimdi, şimdi?...

Piraye İçin Yazılmış Saat 21 Şiirleri - 24 Eylül 1945
En güzel deniz : 
henüz gidilmemiş olanıdır. 
En güzel çocuk : 
henüz büyümedi. 
En güzel günlerimiz : 
henüz yaşamadıklarımız. 
Ve sana söylemek istediğim en güzel söz : 
henüz söylememiş olduğum sözdür...

Piraye İçin Yazılmış Saat 21 Şiirleri - 25 Eylül 1945
Saat 21. 
Meydan yerinde kampana vurdu, 
nerdeyse koğuşların kapıları kapanır. 
Bu sefer hapislik uzun sürdü biraz : 
8 yıl... 
Yaşamak : ümitli bir iştir, sevgilim, 
yaşamak : 
seni sevmek gibi ciddî bir iştir...

Piraye İçin Yazılmış Saat 21 Şiirleri - 26 Eylül 1945
Bizi esir ettiler, 
bizi hapse attılar : 
beni duvarların içinde, 
seni duvarların dışında. 

Ufak iş bizimkisi. 
Asıl en kötüsü : 
bilerek, bilmeyerek 
hapisaneyi insanın kendi içinde taşıması... 
İnsanların birçoğu bu hale düşürülmüş, 
namuslu, çalışkan, iyi insanlar 
ve seni sevdiğim kadar sevilmeye lâyık...

Piraye İçin Yazılmış Saat 21 Şiirleri - 27 Ekim 1945
Bir elmanın yarısı biz 
yarısı bu koskoca dünya. 
Bir elmanın yarısı biz 
yarısı insanlarımız. 
Bir elmanın yarısı sen 
yarısı ben 
ikimiz...

Piraye İçin Yazılmış Saat 21 Şiirleri - 28 Ekim 1945
Itır saksısında artan koku, 
denizlerde uğultular 
ve işte dolgun bulutları ve akıllı toprağıyla sonbahar... 

Sevgilim, 
yaş kemâlini buldu. 
Bana öyle gelir ki 
belki bin yıllık bir ömrün macerası geçti başımızdan. 
Ama biz hâlâ 
güneşin altında el ele yalnayak koşan 
hayran gözlü çocuklarız...

Piraye İçin Yazılmış Saat 21 Şiirleri - 30 Eylül 1945
Seni düşünmek güzel şey 
ümitli şey 
dünyanın en güzel sesinden en güzel şarkıyı dinlemek gibi bir şey. 
Fakat artık ümit yetmiyor bana, 
ben artık şarkı dinlemek değil 
şarkı söylemek istiyorum...


Piraye İçin Yazılmış Saat 21 Şiirleri - 5 Aralık 1945
Delindi sintine, 
esirler parçalamakta pırangaları. 
Yıldız-poyrazdır esen, 
tekneyi kayaların üstüne atacak. 
Bu dünya, bu korsan gemisi batacaktır, 
taş çatlasa batacak. 
Ve senin alnın gibi hür, ferah ve ümitli bir âlem 
kuracağız Pirâyem...

Piraye İçin Yazılmış Saat 21 Şiirleri - 5 Ekim 1945
İkimiz de biliyoruz, sevgilim, 
öğrettiler : 
aç kalmayı, üşümeyi, 
yorgunluğu ölesiye 
ve birbirimizden ayrı düşmeyi. 
Henüz öldürmek zorunda bırakılmadık 
ve öldürülmek işi geçmedi başımızdan. 

İkimiz de biliyoruz, sevgilim, 
öğretebiliriz : 
dövüşmeyi insanlarımız için 
ve her gün biraz daha candan 
biraz daha iyi 
sevmeyi...

Piraye İçin Yazılmış Saat 21 Şiirleri - 5 Kasım 1945
Çiçekli badem ağaçlarını unut. 
Değmez, 
bu bahiste 
geri gelmesi mümkün olmayan hatırlanmamalı. 
Islak saçlarını güneşte kurut : 
olgun meyvelerin baygınlığıyla pırıldasın 
nemli, ağır kızıltılar... 
Sevgilim, sevgilim, 
mevsim 
sonbahar...

Piraye İçin Yazılmış Saat 21 Şiirleri - 6 Aralık 1945
Onlar ümidin düşmanıdır, sevgilim, 
akar suyun, 
meyve çağında ağacın, 
serpilip gelişen hayatın düşmanı. 
Çünkü ölüm vurdu damgasını alınlarına : 
- çürüyen diş, dökülen et -, 
bir daha geri dönmemek üzre yıkılıp gidecekler. 
Ve elbette ki, sevgilim, elbet, 
dolaşacaktır elini kolunu sallaya sallaya, 
dolaşacaktır en şanlı elbisesiyle : işçi tulumuyla 
bu güzelim memlekette hürriyet...

Piraye İçin Yazılmış Saat 21 Şiirleri - 6 Ekim 1945
Bulutlar geçiyor : haberlerle yüklü, ağır. 
Buruşuyor hâlâ gelmeyen mektup avucumda. 
Yürek kirpiklerin ucunda 
uzayıp giden toprak uğurlanır. 
Benim bağırasım gelir : - «P î r â y e , 
P î r â y e !...» - diye...

Piraye İçin Yazılmış Saat 21 Şiirleri - 7 Aralık 1945
Bursada havlucu Recebe, 
Karabük fabrikasında tesviyeci Hasana düşman, 
fakir-köylü Hatçe kadına, 
ırgat Süleymana düşman, 
sana düşman, bana düşman, 
düşünen insana düşman, 
vatan ki bu insanların evidir, 
sevgilim, onlar vatana düşman...

Piraye İçin Yazılmış Saat 21 Şiirleri - 7 Ekim 1945
İnsan çığlıkları geçti geceleyin açık denizleri 
rüzgâr- 
-larla. 
Dolaşmak tehlikeli hâlâ 
geceleyin açık denizleri... 

Altı yıldır sürülmedi bu tarla, 
duruyor olduğu gibi tank paletlerinin izleri. 
Tank paletlerinin izleri 
kapanır bu kış karla. 

Ah, gözümün nuru, gözümün nuru, 
yine yalan söylüyor antenler : 
alın teri tacirleri kapatabilsin diye defteri yüzde yüz kârla. 
Fakat Ezrailin sofrasından dönenler 
döndüler verilmiş kararlarla...

Piraye İçin Yazılmış Saat 21 Şiirleri - 8 Ekim 1945
Çekilmez bir adam oldum yine : 
uykusuz, aksi, nâlet. 
Bir bakıyorsun ki 
ana avrat söver gibi, azgın bir hayvanı döver gibi bugün çalışıyorum, 
sonra bir de bakıyorsun ki 
ağzımda sönük bir cıgara gibi tembel bir türkü 
sabahtan akşama kadar sırtüstü yatıyorum ertesi gün. 
Ve beni çileden çıkartıyor büsbütün 
kendime karşı duyduğum nefret 
ve merhamet... 

Çekilmez bir adam oldum yine : 
uykusuz, aksi, nâlet. 
Yine her seferki gibi haksızım. 
Sebep yok, 
olması da imkânsız. 
Bu yaptığım iş ayıp 
rezalet. 
Fakat elimde değil 
seni kıskanıyorum 
beni affet...

Piraye İçin Yazılmış Saat 21 Şiirleri - 8 Kasım 1945
Uzaktaki şehrimin damları üzerinden 
ve Marmara denizinin dibinden geçip 
sonbahar topraklarını aşarak 
olgun ve ıslak 
geldi sesin. 
Bu, üç dakikalık bir zamandı. 
Sonra, telefon simsiyah kapandı...

Piraye İçin Yazılmış Saat 21 Şiirleri - 9 Ekim 1945
Dün gece rüyama girdin : 
dizimin dibinde oturuyormuşun. 
Başını kaldırdın, kocaman, sarı gözlerini bana çevirdin. 
Bir şeyler soruyormuşun. 
Islak dudakların kapanıp açılıyor, 
sesini duymuyorum ama. 

Gecenin içinde bir yerlerde aydınlık bir haber gibi saat çalıyor. 
Havada fısıltısı başsızlığın ve sonsuzluğun. 
Kırmızı kafesinde, kanaryamın : «Memo»mun türküsü, 
sürülmüş bir tarlada toprağı itip yükselen tohumların çıtırdısı 
ve bir kalabalığın haklı ve muzaffer uğultusu geliyor kulağıma. 
Senin ıslak dudakların hep öyle açılıp kapanıyor 
sesini duymuyorum ama... 

Kahrederek uyandım. 
Kitabın üstünde uyuyakalmışım meğer. 
Düşünüyorum : 
yoksa senin miydi bütün o sesler?

Piraye İçin Yazılmış Saat21 Şiirleri1945 yılı Aralık ayının
İlk göz göze geldiğimiz günkü elbiseni çıkar sandıktan, 
giyin, kuşan, 
benze bahar ağaçlarına... 
Hapisten 
mektubun içinde yolladığım karanfili tak saçlarına, 
kaldır, öpülesi çizgilerle kırışık beyaz, geniş alnını, 
böyle bir günde yılgın ve kederli değil, 
ne münasebet, 
böyle bir günde bir isyan bayrağı gibi güzel olmalı Nâzım Hikmetin 
kadını...

Rubailer - I. Bölüm
1 
Bir gerçek âlemdi gördüğün ey Celâleddin, heyûlâ filân değil, 
uçsuz bucaksız ve yaratılmadı, ressamı illetî-ûlâ filân değil. 
Ve senin kızgın etinden kalan rubailerin en muhteşemi : 
«Suret hemi zıllest...» filân diye başlayan değil... 

2 
Ruhum ne ondan önce vardı, ne ondan ayrı bir sırrın kemâlidir, 
ruhum onun, o dışımdaki âlemin bende akseden hayâlidir. 
Ve aslından en uzak ve aslına en yakın hayâl 
bana ışığı vuran yârimin cemâlidir... 

3 
Sevgilimin hayâli dile geldi aynanın üzerinde : 
«- O yok, ben varım,» - dedi bana günün birinde. 
Vurdum, düştü parçalandı ayna, kayboldu hayâl 
ve lâkin çok şükür sevgilim duruyor yerli yerinde... 

4 
Muşambanın üstüne resmini bir kerecik çizdim ama 
günde bin kere resmin çıktı bende tepemden tırnağıma, 
fakat ne tuhaf şey hayâlin onda daha çok kalacak 
benden uzun ömürlüdür muşamba... 

5 
Sarılıp yatmak mümkün değil bende senden kalan hayâle. 
Halbuki sen orda, şehrimde gerçekten varsın etinle kemiğinle
ve balından mahrum edildiğim kırmızı ağzın, kocaman gözlerin gerçekten var 
ve âsi bir su gibi teslim oluşun ve beyazlığın ki dokunamıyorum bile... 

6 
Öptü beni : «- Bunlar, kâinat gibi gerçek dudaklardır,» - dedi. 
«Bu ıtır senin icâdın değil, saçlarımdan uçan bahardır,» - dedi.
«İster gökyüzünde seyret, ister gözlerimde : 
«körler onları görmese de, yıldızlar vardır,» - dedi... 

7 
Bu bahçe, bu nemli toprak, bu yasemin kokusu, bu mehtaplı gece 
pırıldamakta devâmedecek ben basıp gidince de, 
çünkü o ben gelmeden, ben geldikten sonra da bana bağlı olmadan vardı 
ve bende bu aslın sureti çıktı sadece... 

8 
«- Paydos...» - diyecek bize bir gün tabiat anamız, - 
«gülmek, ağlamak bitti çocuğum...» 
Ve tekrar uçsuz bucaksız başlayacak : 
görmeyen, konuşmayan, düşünmeyen hayat... 

9 
Ayrılık yaklaşıyor her gün biraz daha, 
güzelim dünya elvedâ, 
ve merhaba 
k â i n a t . . . 

10 
Balla dolu petek 
yani gözlerin güneşle dolu... 
Gözlerin, sevgilim, gözlerin toprak olacak yarın, 
bal başka petekleri doldurmakta devâmedecek... 

11 
Ne nurdan 
ne çamurdan, 
sevgilim, kedisi ve kedinin boynundaki boncuk 
yuğrumlarındaki farkla hepsi aynı hamurdan... 

12 
Lahana, otomobil, veba mikrobu ve yıldız 
hep hısım akrabayız. 
Ve ey güneş gözlü sevgilim, «Cotigo, ergo sum»1 değil 
bu haşmetli ailede varız da düşünebilmekteyiz... 

1 Düşünüyorum, demek ki varım. 

13 
Aramızda sadece bir derece farkı var, 
işte böyle kanaryam, 
sen kanatları olan, düşünemeyen kuşsun, 
ben elleri olan, düşünebilen adam...

Rubailer - II. Bölüm
1 
«- Şarapla doldur tasını, tasın toprakla dolmadan,» - dedi Hayyam. 
Baktı ona gül bahçesinin yanından geçen uzun burunlu, yırtık pabuçlu adam : 
«- Ben, bu nimetleri yıldızlarından çok olan dünyada açım,» - dedi, 
«şaraba değil, ekmek almaya bile yetmiyor param...» 

2 
Ölümü, ömrün kısalığını tatlı bir kederle düşünerek 
şarap içmek lâle bahçesinde, ayın altında... 
Bu tatlı keder doğduk doğalı nasibolmadı bize : 
bir kenar mahallede, simsiyah bir evde, zemin katında... 

3 
Ömür gelip geçiyor, vakti ganimet bil uyanılmaz uykulara varmadan : 
yâkut şarabı billûr kadehe doldur, seher vaktidir ey delikanlı uyan... 
Perdesiz, buz gibi odasında uyandı delikanlı, 
gecikmeyi affetmeyen fabrikanın canavar düdüğüydü uğuldayan... 

4 
Geçmiş günün hasretini çekmem 
- yalnız bir yaz gecesi bir yana - 
ve gözümün son mavi pırıltısı bile 
gelecek günün müjdesini verecek sana... 

5 
Ben, bir insan, 
ben, Türk şairi komünist Nâzım Hikmet ben, 
tepeden tırnağa iman, 
tepeden tırnağa kavga, hasret ve ümitten ibâret ben... 

6 
Ben, spiker, konuştum, 
sesim bir tohum gibi ağır ve çıplak : 
- Kalbimin saat ayarını veriyorum, 
gonga tam şafak vakti vurulacak.

Rubailer - III. Bölüm
1 
İnsan 
ya hayrandır sana, ya düşman. 
Ya hiç yokmuşsun gibi unutulursun 
ya bir dakka bile çıkmazsın akıldan... 

2 
Çürüksüz ve cam gibi berrak bir kış günü 
sımsıkı etini dişlemek sıhhatli, beyaz bir elmanın. 
Ey benim sevgilim, karlı bir çam ormanında nefes almanın 
bahtiyarlığına benzer seni sevmek... 

3 
Kim bilir belki bu kadar sevmezdik birbirimizi 
uzaktan seyredemeseydik ruhunu birbirimizin. 
Kim bilir felek ayırmasaydı bizi birbirimizden 
belki bu kadar yakın olmazdık birbirimize... 

4 
Gün iyiden iyiye ışıdı artık, 
tortusu dibe çöken bir su gibi duruldu, berraklaştı ortalık. 
Sevgilim, sanki seninle yüz yüze geldim birdenbire : 
aydınlık, alabildiğine aydınlık...

Şaban Oğlu Selim İle Kitabı
I 
İSTANBUL'DA, BALIKPAZARI'NDA, BİR MEYHANEDE 
BİR HAPİSANE MUKAYYİDİ 

«- Yanarak, 
yanarak parmakları şerrârelerden 
insan yüreklerine dokundu bu elleri 
yirmi beş senedir 
yani bir rubu asır 
hapisane kaleminde mukayyit kulunuzun... 
İnsanoğlunun ömrü 
belki lüzumundan fazla kısa 
belki lüzumundan fazla uzun... 
Bir tek daha içelim... 
"Ağlamaktan, 
ağlamaktan yine zehroldu şarabım bu gece..."» 

Kalktı Bebek tramvayı Eminönü'nden. 
Zifiri karanlık Balıkpazarı. 
Meyhanenin camlarına yağmur yağıyor... 

«- Ruhum, 
"havâda yaprağa döndürdü rûzigâaar beni..." 
Muallim Naci merhum... 
Bu hâyı huy 
bu hâyı huy neden? 
Ve insanlar neden dolayı 
şu tabakta yatan uskumru gibi mahzun? 
Kıyamet günü 
bir suali var Ezraile 
hapisane kaleminde mukayyit kulunuzun... 
Bir tek daha içelim... 

Hiç adam asılırken gördünüz mü? 
Yarın bir tane asacağız, 
şafakla 
şafakla beraber... 
Abdülhamid 
atardı Tıbbiye talebesini 
Sarayburnu'ndan. 
Akıntı götürmüş çuvalları 
bulamadılar... 
Çok adam 
çok adam asıldı Hürriyette... 
Eskiden köprü başında asarlardı, 
bunu Sultanahmet'te... 
Yağmur dinmezse ıslanacak... 
Bir tek daha içelim... 
İstanbul şehrinin yoktur menendi. 
"Âdemin 
âdemin canlar katar âbuhavâsı cânına..." 
demiş, 
demiş şair Nedim Efendi...» 


II 

ŞABAN OĞLU SELİM 

Beykoz'un cam fabrikası 
moderen fabrikadır. 
Pencere camlarını biraz dalgalı çıkarır, 
biraz çarpıksa da su bardakları, 
kesme likör kadehleri harikadır... 

Ustabaşı değildi Selim 
büyük ustaların hünerini almıştı ama. 
Onun elinden çıkan cama 
gözlerin kapalı ayna dökebilirsin. 
Selim daima 
büyük bir sırrı çözmek 
bir şeyler anlamak ister gibi bakar adama. 
İnandıklarına katıksız inandı, 
sevdiklerini hilesiz sevdi Selim. 
Severdi pencere camlarını, 
severdi lamba şişelerini, 
karafakileri sever, 
likör kadehlerine düşmandı... 


III 

KUZGUNCUK 

Beykoz'da oturmalı 
Beykoz'da çalışan adam. 
Fakat Kuzguncuk şirin yerdir 
ve gayet nefis yapar gül reçelini 
pansiyoncu Madam 
ve kızı Raşel... 

Aynada bir kartpostal : 
bir manzara Nis şehrinden. 
İskemle, karyola, konsol... 
Denize nazırdı pencereleri... 
Güneşte tavana suların ışıltısı vurur, 
karanlık şilepler geçerdi geceleri 
insanı olduğu yerde 
eli böğründe bırakarak... 

Selim'in odası havadardı. 

Kırmızı yazmalar kururdu yandaki boş arsada. 
Sağda Cevdet Paşa yalısı. 
Yalıda bir tavus kuşu 
bir de Mebrure Hanım vardı. 
Mebrure Hanım 
tafta entariler giyerdi. 
Çok ihtiyardı 
ve mavi gözleri kördü. 
Tentene işlerdi Mebrure Hanım. 
Uyanır bir beyaz güle başlar, 
uyurken dağıtırdı gülünü... 
Merhum Cevdet Paşa yalısında 
Mebrure Hanımı unutmuşlardı... 

Beykoz'da oturmalı 
Beykoz'da çalışan adam. 
Fakat Kuzguncuk şirin yerdir 
Ve kırmızı yazmalar kuruyan boş arsadan 
dünyayı zapta gidecek olan 
pulsuz balıklar gibi çıplak çocukların 
her akşam dinlerdi çığlıklarını Selim... 


IV 

KİTAP 

«Kitap rüzgâr olmalı, perdeyi kaldırmalıdır, 
kitap, kanber tayı olmalı Şah İsmail'in 
seni sırtına alıp 
devlerin üstüne saldırmalıdır. 
Devler kale kapısında 
devler yedi başlı ve simsiyah dururlar... 
Onları mutlaka yeneceksin. 
Bir duvar yıkılacak 
bir bahçeye ineceksin...» 

Böyle bir kitap buldu Selim : 
Kara kara yazılar 
beyaz kâat üstünde. 
Büyücek bir el kadar 
kırk yapraklı bir kitap... 


V 

SON VAPUR 

Kalktı son vapur iskeleden. 
«64» numara, pul pul karışıp yıldızlara 
boş ve yorgun akıyor suyun üstünde... 

Gece seslerle dolu. 
Aynada : Raşel'in kolu 
Selim'in eli 
ve son vapurun yolu... 

«- Selim, ateş gibi elin...» 

Eli beyazdı, 
karanlık gözleri 
ve kırmızı saçları vardı Raşel'in... 


VI 

YİRMİ BİRİNCİ YAPRAK 

«Toprağın ismiyle başlarız söze. 
Sen ki topraksın 
seni sevmeyi bilmeli. 
Sendedir ekinimizin tohumu 
ve yapılarımızın temeli. 
Demirimiz ve kömürümüz sendedir. 
Sendedir rüzgârların gibi geçen ömrümüz, 
sendedir... 
Sen ki topraksın, 
durup dinlenmeden değişirsin. 
Sen su damlalarında halkeyledin bizi. 
Biz seni değiştirip 
değiştirmedeyiz kendi kendimizi...» 

Bu, yirmi birinci yapraktır. 
Selim kapattı kitabı. 
Hürriyetin ilk şarkısı anlamaktır. 
Ve Selim, 
ve Şaban oğlu Selim şarkı söylüyor... 


VII 

RAŞEL'İN RÜYASI 

«- Hasan Ustayı çıkarmışlar işinden. 
Çocukları var : 
şu kadar, şu kadar... 
Laz fırıncı dükkânını kapatmış, 
ve Doktor Moiz 
dün vurdu kendini... 
Seni dinledim dinleyeli, Selim, 
korkulu rüyalar görüyorum : 
Şişman adamlar, kolları alabildiğine uzun, 
tırnaklarında kan 
omuzlarında altın çuvalları 
rap, rap, yürüyorlar... 
Ne çok insan öldürüyorlar, Selim, 
ne çok insan öldürüyorlar...» 

«- Korkma günler bizimdir, 
bizimdir, Raşel'im...» 


VIII 

KIRKINCI YAPRAK 

«Gelirken dünyaya kanla, ateşle, 
çağırdılar yedi kat yerin altından 
mezarlarını kazacak olanları...» 

Bu kırkıncı yapraktır. 
Selim kapattı kitabı. 
Anladığını anlatmayan alçaktır... 
Ve Selim, 
ve Şaban oğlu Selim... 


IX 

İSTANBUL'DA, HAPİSANEDE HAPİSANE MUKAYYİDİ 

«- Bugün bir hayli yolcu aldık. 
Bu meyanda : 
gümrük ihtilâsı, 
eroin şebekesi ve Topkapı cinayeti 
geldiler. 
Mevcut : 727. 
Kadınlar hariç. 
Bugün de geçirdik vakti keraheti... 
Bir misafir daha var, 
onu da kaydedelim : 
1328, 
1328 doğumlu 
Şaban oğlu... 
Mirim, 
ben yazarken 
sen pencereden bir nazar et : 
böyle akşam ışığında 
durur 
durur taştan değil 
renkli camlardan yapılmış gibi Sultanahmet... 
... 1328 
1328 doğumlu 
Şaban oğlu 
Şaban oğlu Selim... 
Ayaklarının üstüne basamıyor 
ve sol gözü kan içinde... 
Esbabını bilirim... 
Mirim, 
bu hâyı huy, 
bu hâyı huy neden bu beldede? 
Ey Fuzuli nerdesin? 
Nerdesin Galip Dede? 
Ey Nedim... 
İstanbul şehrinin yoktur menendi. 
"Âdemin 
âdemin canlar katar âbuhavâsı cânına..." 
demiş, 
demiş şair Nedim Efendi...»

Şair
Şairim 
şimşek şekillerini şiirlerimin 
caddelerde ıslık çalarak 
kazırım 
duvarlara.. 
100 metreden 
çiftleşen iki sineği seçebilen iki gözüm, 
elbette gördü 
iki ayaklıların 
ikiye ayrıldığını.. 
Sen 
benim 
hangisinden olduğumu anlamak istiyorsan 
cebime sok 
kafanı: 
orda 
aydınlığı okuyan kara ekmek 
sana doğruyu söyler.. 
Şairim 
şiirden anlarım, 
en sevdiğim gazel 
Anti Düringidir Engelsin.. 

Şairim 
bir yıl yağan yağmur kadar şiir yazdım.. 
Fakat asıl 
şaheserime 
başlamak için 
Hafızı Kapital olmayı bekliyorum. 

Futbolda eski kurdum. 
Fenerbahçenin forvetleri 
mahallede kaydırak oynıyan birer piç kurusuyken 
ben 
en ağır hafbekleri yere vururdum. 
Fulbolda eski kurdum. 
Santırdan alınca pası 
çakarım 
Hooooooooooooooooooooooooop! 
5 numro top 
açık ağzından girer golkipin karnına. 
Bana mahsustur bu vuruş 
futbol potinlerim 
kurşunkalemimden öğrendi bu zanaatı! 
O kurşunkalemim ki 
9 deliğinizden vücudunuza her tıktığı mısra 
işkembenizde taş. 
Şairiz be, 
şairiz dedik ya be arkadaş....

Salkımsöğüt
Akıyordu su 
gösterip aynasında söğüt ağaçlarını. 
Salkımsöğütler yıkıyordu suda saçlarını! 
Yanan yalın kılıçları çarparak söğütlere 
koşuyordu kızıl atlılar güneşin battığı yere! 
Birden 
bire kuş gibi 
vurulmuş gibi 
kanadından 
yaralı bir atlı yuvarlandı atından! 
Bağırmadı, 
gidenleri geri çağırmadı, 
baktı yalnız dolu gözlerle 
uzaklaşan atlıların parıldayan nallarına! 

Ah ne yazık! 
Ne yazık ki ona 
dörtnal giden atların köpüklü boynuna bir daha yatmayacak, 
beyaz orduların ardında kılıç oynatmayacak! 

Nal sesleri sönüyor perde perde, 
atlılar kayboluyor güneşin battığı yerde! 

Atlılar atlılar kızıl atlılar, 
atları rüzgâr kanatlılar! 
Atları rüzgâr kanat... 
Atları rüzgâr... 
Atları... 
At... 

Rüzgâr kanatlı atlılar gibi geçti hayat! 

Akar suyun sesi dindi. 
Gölgeler gölgelendi 
renkler silindi. 
Siyah örtüler indi 
mavi gözlerine, 
sarktı salkımsöğütler 
sarı saçlarının 
üzerine! 

Ağlama salkımsöğüt, 
ağlama, 
Kara suyun aynasında el bağlama! 
el bağlama! 
ağlama!

Saman Sarısı
İthaf: Vera Tulyakova'ya derin saygılarımla
I 

Seher vakti habersizce girdi gara ekspres 
kar içindeydi 
ben paltomun yakasını kaldırmış perondaydım 
peronda benden başka da kimseler yoktu 
durdu önümde yataklı vagonun pencerelerinden biri 
perdesi aralıktı 
genç bir kadın uyuyordu alacakaranlıkta alt ranzada 
saçları saman sarısı kirpikleri mavi 
kırmızı dolgun dudaklarıysa şımarık ve somurtkandı 
üst ranzada uyuyanı göremedim 
habersizce usulcacık çıktı gardan ekspres 
bilmiyorum nerden gelip nereye gittiğini 
baktım arkasından 
üzt ranzada ben uyuyorum 
Varşova'da Biristol Oteli'nde 
yıllardır böyle derin uykulara dalmışlığım yoktu 
oysa karyolam tahtaydı dardı 
genç bir kadın uyuyor başka bir karyolada 
saçları saman sarısı kirpikleri mavi 
ak boynu uzundu yuvarlaktı 
yıllardır böyle derin uykulara dalmışlığı yoktu 
oysa karyolası tahtaydı dardı 
vakit hızla ilerliyordu yaklaşıyorduk gece yarılarına 
yıllardır böyle derin uykulara dalmışlığımız yoktu 
oysa karyolalar tahtaydı dardı 
iniyorum merdivenleri dördüncü kattan 
asansör bozulmuş yine 
aynaların içinde iniyorum merdivenleri 
belki yirmi yaşımdayım belki yüz yaşımdayım 
vakıt hızla ilerliyordu yaklaşıyorduk gece yarılarına 
üçüncü katta bir kapının ötesinde bir kadın gülüyor sağ elimde kederli bir 
gül açıldı ağır ağır 
Kübalı bir balerinle karşılaştım ikinci katta karlı pencerelerde 
taze esmer bir yalaza gibi geçti alnımın üzerinden 
şair Nikolas Gilyen Havana'ya döndü çoktan 
yıllarca Avrupa ve Asya otellerinin hollerinde oturup içtikti yudum 
yudum şehirlerimizin hasretini 
iki şey var ancak ölümle unutulur 
anamızın yüzüyle şehrimizin yüzü 
kapıcı uğurladı beni gocuğu geceye batık 
yürüdüm buz gibi esen yelin ve neonların içinde yürüdüm 
vakit hızla ilerliyordu yaklaşıyordum gece yarılarına 
çıktılar önüme ansızın 
oraları gündüz gibi aydınlıktı ama onları benden başka gören olmadı 
bir mangaydılar 
kısa konçlu çizmeleri pantolonları ceketleri 
kolları kollarında gamalı haç işaretleri 
elleri ellerinde otomatikleri vardı 
omuzları miğferleri vardı ama başları yoktu 
omuzlarıyla miğferlerinin arası boşluktu 
hattâ yakaları boyunları vardı ama başları yoktu 
ölümlerine ağlanmayan askerlerdendiler 
yürüdük 
korktukları hem de hayvanca korktukları belli 
gözlerinden belli diyemem 
başları yok ki gözleri olsun 
korktukları hem de hayvanca korktukları belli 
belli çizmelerinden 
korku belli mi olur çizmelerden 
oluyordu onlarınki 
korkularından ateş etmeğe de başladılar artsız arasız 
bütün yapılara bütün taşıt araçlarına bütün canlılara 
her sese her kıvıltıya ateş ediyorlar 
hattâ Şopen Sokağı'nda mavi balıklı bir afişe ateş ettiler 
ama ne bir sıva parçası düşüyor ne bir cam kırılıyor 
ve kurşun seslerini benden başka duyan yok 
ölüler bir SS mangası da olsa ölüler öldüremez 
ölüler dirilerek öldürür kurt olup elmanın içine girerek 
ama korktukları hem de hayvanca korktukları belli 
bu şehir öldürülmemiş miydi kendileri öldürülmeden önce 
bu şehrin kemikleri birer birer kırılıp derisi yüzülmemiş miydi 
derisinden kitap kabı yapılmamış mıydı yağından sabun saçlarından sicim 
ama işte duruyordu karşılarında gecenin ve buz gibi esen yelin içinde sıcak 
bir fırancala gibi 
vakıt hızla ilerliyordu yaklaşıyordum gece yarılarına 
Belveder yolunda düşündüm Lehlileri 
kahraman bir mazurka oynuyorlar tarihleri boyunca 
Belveder yolunda düşündüm Lehlileri 
bana ilk ve belki de son nişanımı bu sarayda verdiler 
tören memuru açtı yaldızlı ak kapıyı 
girdim büyük salona genç bir kadınla 
saçları saman sarısı kirpikleri mavi 
ortalıkta da ikimizden başka kimseler yoktu 
bir de akvareller bir de incecik koltuklar kanapeler bebekevlerindeki gibi 
ve sen bundan dolayı 
bir resimdin açık maviyle çizilmiş belki de bir taş bebektin 
belki bir pırıltıydın düşümden damlamış sol mememin üstüne 
uyuyordun alacakaranlıkta alt ranzada 
ak boynun uzundu yuvarlaktı 
yıllardır böyle derin uykulara dalmışlığın yoktu 
ve işte Kırakof şehrinde Kapris Barı 
vakıt hızla ilerliyor gece yarılarına yaklaşıyoruz 
ayrılık masanın üstündeydi kahve bardağınla limonatamın arasında 
onu oraya sen koydun 
bir taş kuyunun dibindeki suydu 
bakıyorum eğilip 
bir koca kişi gülümsüyor bir buluta belli belirsiz 
sesleniyorum 
seni yitirmiş geri dönüyor sesimin yankıları 
ayrılık masanın üstündeydi cıgara paketinde 
gözlüklü garson getirdi onu ama sen ısmarladın 
kıvrılan bir dumandı gözlerinin içinde senin 
cigaranın ucunda senin 
ve hoşça kal demeğe hazır olan avucunda 
ayrılık masanın üstünde dirseğini dayadığın yerdeydi 
aklından geçenlerdeydi ayrılık 
benden gizlediklerinde gizlemediklerinde 
ayrılık rahatlığındaydı senin 
senin güvenindeydi bana 
büyük korkundaydı ayrılık 
birdenbire kapın açılır gibi sevdalanmak birilerine ansızın 
oysa beni seviyorsun ama bunun farkında değilsin 
ayrılık bunu farketmeyişindeydi senin 
ayrılık kurtulmuştu yerçekiminden ağırlığı yoktu tüy gibiydi diyemem 
tüyün de ağırlığı var ayrılığın ağırlığı yoktu ama kendisi vardı 
vakıt hızla ilerliyor gece yarıları yaklaşıyor bize 
yürüdük yıldızlara değen Ortaçağ duvarlarının karanlığında 
vakıt hızla akıyordu geriye doğru 
ayak seslerimizin yankıları sarı sıska köpekler gibi geliyordu 
ardımızdan koşuyordu önümüze 
Yegelon Üniversitesi'nde şeytan taşlara tırnaklarını batıra batıra dola- 
şıyor 
bozmağa çalışıyor Kopernik'in Araplardan kalma usturlabını 
ve pazar yerinde bezzazlar çarşısının kemerleri altında rok end rol oynu- 
yor Katolik öğrencilerle 
vakıt hızla ilerliyor gece yarılarına yaklaşıyoruz 
vuruyor bulutlara kızıltısı Nova Huta'nın 
orda köylerden gelen genç işçiler madenle birlikte 
ruhlarını da alev alev döküyor yeni kalıplara 
ve ruhların dökümü madenin dökümünden bin kere zordur 
Meryem Ana kilisesinde çan kulesinde saat başlarını çalan borozan gece 
yarısını çaldı 
Ortaçağdan gelen çığlığı yükseldi 
şehre yaklaşan düşmanı verdi haber 
ve sustu gırtlağına saplanan okla ansızın 
borazan iç rahatlığıyla öldü 
ve ben yaklaşan düşmanı görüp de haber veremeden öldürülmenin acısını 
düşündüm 
vakit hızla ilerliyor gece yarıları ışıklarını yeni söndürmüş bir vapur 
iskelesi gibi arkada kaldı 
seher vaktı habersizce girdi gara ekspres 
yağmurlar içindeydi Pırağ 
bir gölün dibinde gümüş kakma bir sandıktı 
kapağını açtım 
içinde genç bir kadın uyuyor camdan kuşların arasında 
saçları saman sarısı kirpikleri mavi 
yıllardır böyle derin uykulara dalmışlığı yoktu 
kapadım kapağı yükledim sandığı yük vagonuna 
habersizce usulcacık çıktı gardan ekspres 
baktım arkasından kollarım iki yanıma sarkık 
yağmurlar içindeydi Pırağ 
sen yoksun 
uyuyorsun alacakaranlıkta alt ranzada 
üst ranza bomboş 
sen yoksun 
yeryüzünün en güzel şehirlerinden biri boşaldı 
içinden elini çektiğin bir eldiven gibi boşaldı 
söndü artık seni görmeyen aynalar nasıl sönerse 
yitirilmiş akşamlar gibi Vıltava suyu akıyor köprülerin altından 
sokaklar bomboş 
bütün pencerelerde perdeler inik 
tıramvaylar bomboş geçiyor 
biletçileri vatmanları bile yok 
kahveler bomboş 
lokantalar barlar da öyle 
vitrinler bomboş 
ne kumaş ne kıristal ne et ne şarap 
ne bir kitap ne bir şekerleme kutusu 
ne bir karanfil 
şehri duman gibi saran bu yalnızlığın içinde bir koca kişi yalnızlıkta on kat 
artan ihtiyarlığın kederinden silkinmek için Lejyonerler Köprü-
sü'nden martılara ekmek atıyor 
gereğinden genç yüreğinin kanına batırıp 
her lokmayı 
vakitleri yakalamak istiyorum 
parmaklarımda kalıyor altın tozları hızlarının 
yataklı vagonda bir kadın uyuyor alt ranzada 
yıllardır böyle derin uykulara dalmışlığı yoktu 
saçları saman sarısı kirpikleri mavi 
elleriyse gümüş şamdanlarda mumlardı 
üst ranzada uyuyanı göremedim 
ben değilim bir uyuyan varsa orda 
belki de üst ranza boş 
Moskova'ydı üst ranzadaki belki 
duman basmış Leh toprağını 
Birest'i de basmış 
iki gündür uçaklar kalkıp inemiyor 
ama tirenler gelip gidiyor bebekleri akmış gözlerin içinden geçiyorlar 
Berlin'den beri kompartımanda bir başımayım 
karlı ovaların güneşiyle uyandım ertesi sabah 
yemekli vagonda kefir denen bir çeşit ayran içtim 
garson kız tanıdı beni 
iki piyesimi seyretmiş Moskova'da 
garda genç bir kadın beni karşıladı 
beli karınca belinden ince 
saçları saman sarısı kirpikleri mavi 
tuttum elinden yürüdük 
yürüdük güneşin altında karları çıtırdata çıtırdata 
o yıl erken gelmişti bahar 
o günler Çobanyıldızına haber uçurulan günlerdi 
Moskova bahtiyardı bahtiyardım bahtiyardık 
yitirdim seni ansızın Mayakovski Alanı'nda yitirdim ansızın seni oysa 
ansızın değil çünkü önce yitirdim avucumda elinin sıcaklığını senin 
sonra elinin yumuşak ağırlığını yitirdim avucumda sonra elini
ve ayrılık parmaklarımızın birbirine ilk değişinde başlamıştı çoktan 
ama yine de ansızın yitirdim seni 
asfalt denizlerinde otomobilleri durdurup baktım içlerine yoksun 
bulvarlar karlı 
seninkiler yok ayak izleri arasında 
botlu iskarpinli çoraplı çıplak senin ayak izlerini birde tanırım 
milisyonerlere sordum 
görmediniz mi 
eldivenlerini çıkarmışsa ellerini görmemek olmaz 
elleri gümüş şamdanlarda mumlardır 
milisyonerler büyük bir nezaketle karşılık veriyor 
görmedik 
İstanbul'da Sarayburnu akıntısını çıkıyor bir romorkör ardında üç 
mavna 
gak gak ediyor da vak vak ediyor da martı kuşları 
seslendim mavnalara Kızıl Meydan'dan romorkörün kaptanına sesleneme- 
dim çünkü makinası öyle gümbürdüyordu ki sesimi duyamazdı 
yorgundu da kaptan ceketinin düğmeleri de kopuktu 
seslendim mavnalara Kızıl Meydan'dan 
görmedik 
girdim giriyorum Moskova'nın bütün sokaklarında bütün kuyruklara 
ve yalnız kadınlara soruyorum 
yün başörtülü güler yüzlü sabırlı sessiz kocakarılar 
al yanaklı kopça burunlu tazeler şapkaları yeşil kadife 
ve genç kızlar tertemiz sımsıkı gayetle de şık 
belki korkunç kocakarılar bezgin tazeler şapşal kızlar da var ama onlardan 
bana ne 
güzeli kadın milleti erkeklerden önce görür ve unutmaz 
görmediniz mi 
saçları saman sarısı kirpikleri mavi 
kara paltosunun yakası ak ve sedef düğmeleri kocaman 
Pırağ'da aldı 
görmedik 
vakıtlarla yarışıyorum bir onlar öne geçiyor bir ben 
onlar öne geçince ufalan kırmızı ışıklarını görmez olacağım diye ödüm 
kopuyor 
ben öne geçtim mi ışıldakları gölgemi düşürüyor yola gölgem koşuyor 
önümde gölgemi yitireceğim diye de bir telâştır alıyor beni 
tiyatrolara konserlere sinemalara giriyorum 
Bolşoy'a girmedim bu gece oynanan operayı sevmezsin 
Kalamış'ta Balıkçının Meyhanesine girdim ve Sait Faik'le tatlı tatlı 
konuşuyorduk ben hapisten çıkalı bir ay olmuştu onun karaciğeri 
sancılar içindeydi ve dünya güzeldi 
lokantalara giriyorum estırat orkestraları yani cazları ünlülerin 
sırmalı kapıcılara bahşiş sever dalgın garsonlara 
gardroptakilere ve bizim mahalle bekçisine soruyorum 
görmedik 
çaldı geceyarısını Stırasnoy Manastırı'nın saat kulesi 
oysa manastır da kule de yıkıldı çoktan 
yapılıyor şehrin en büyük sineması oralarda 
oralarda on dokuz yaşıma rastladım 
birbirimizi birde tanıdık 
oysa birbirimizin yüzünü görmüşlüğümüz yoktu fotoğraflarımızı bile 
ama yine de birbirimizi birde tanıdık şaşmadık el sıkışmak istedik 
ama ellerimiz birbirine dokunamıyor aramızda kırk yıllık zaman duruyor 
uçsuz bucaksız donmuş duruyor bir kuzey denizidir 
ve Stırasnoy Alanı'na şimdi Puşkin Alanı kar yağmaya başladı 
üşüyorum hele ellerim ayaklarım 
oysa yün çoraplıyım da kunduralarımla eldivenlerim kürklü 
çorapsız olan oydu bezle sarmış postallarında ayaklarını elleri çıplak 
ağzında ham bir elmanın tadı dünya 
on dördünde bir kız memesi sertliği avuçlarındaki 
gözünde türkülerin boyu kilometre kilometre ölümün boyu bir karış 
ve haberi yok başına geleceklerin hiçbirinden 
onun başına gelecekleri bir ben biliyorum 
çünkü inandım onun bütün inandıklarına 
sevdim seveceği bütün kadınları 
yazdım yazacağı bütün şiirleri 
yattım yatacağı bütün hapislerde 
geçtim geçeceği bütün şehirlerden 
hastalandım bütün hastalıklarıyla 
bütün uykularını uyudum gördüm göreceği bütün düşleri 
bütün yitireceklerini yitirdim 
saçları saman sarısı kirpikleri mavi 
kara paltosunun yakası ak ve sedef düğmeleri koskocaman 
görmedim 


II 

On dokuz yaşım Beyazıt Meydanı'ndan geçiyor çıkıyor Kızıl Meydan'a 
Konkord'a iniyor Abidin'e rastlıyorum da meydanlardan konuşu- 
yoruz 
evveli gün Gagarin en büyük meydanı dolaşıp döndü Titof da dolaşıp 
dönecek hem de on yedi buçuk kere dolanacak ama daha bundan 
haberim yok 
meydanlarla yapılardan konuşuyoruz Abidin'le tavan arasındaki otel 
odamda 
Sen ırmağı da akıyor Notr Dam'ın iki yanından 
ben geceleyin penceremden bir ay dilimiymiş gibi görüyorum Sen 
ırmağını rıhtımında yıldızların 
bir de genç bir kadın uyuyor tavan arasındaki odamda Paris damlarının 
bacalarına karışmış 
yıllardır böyle derin uykulara dalmışlığı yoktu 
saman sarısı saçları bigudili mavi kirpikleriyse yüzünde bulut
çekirdekteki meydanla çekirdekteki yapıdan konuşuyoruz Abidin'le 
meydanda fırdönen Celâlettin'den konuşuyoruz 
Abidin uçsuz bucaksız hızın renklerini döktürüyor 
ben renkleri yemiş gibi yerim 
ve Matis bir manavdır kosmos yemişleri satar 
bizim Abidin de öyle Avni de Levni de 
mikroskobun ve füze lumbuzlarının gördüğü yapılar meydanlar renkler 
ve şairleri ressamları çalgıcıları onların 
hamlenin resmini yapıyor Abidin yüz elliye altmışın meydanlığında 
suda balıkları nasıl görüp suda balıkları nasıl avlayabilirsem öyle görüp 
öyle avlayabilirim kıvıl kıvıl akan vakıtları tuvalinde Abidin'in 
Sen ırmağı da bir ay dilimi gibi 
genç bir kadın uyuyor ay diliminin üstünde 
onu kaç kere yitirip kaç kere buldum daha kaç kere yitirip kaç kere 
bulacağım 
işte böyle işte böyle kızım düşürdüm ömrümün bir parçasını Sen ırmağına 
Sen Mişel Köprüsü'nden 
ömrümün bir parçası Mösyö Düpon'un oltasına takılacak bir sabah çise- 
lerken aydınlık 
Mösyö Düpon çekip çıkaracak onu sudan Paris'in mavi suretiyle birlikte 
ve hiçbir şeye benzetemiyecek ömrümün bir parçasını ne balığa ne 
pabuç eskisine 
atacak onu Mösyö Düpon gerisin geriye Paris'in suretiyle birlikte suret 
eski yerinde kalacak. 
Sen ırmağıyla akacak ömrümün bir parçası büyük mezarlığına ırmakların 
damarlarımda akan kanın hışırtısıyla uyandım 
parmaklarımın ağırlığı yok 
parmaklarım ellerimle ayaklarımdan kopup havalanacaklar salına salına 
dönecekler başımın üstünde 
sağım yok solum yok yukarım aşağım yok 
Abidin'e söylemeli de resmini yapsın Beyazıt Meydanı'nda şehit düşenin 
ve Gagarin Yoldaşın ve daha adını sanını kaşını gözünü bilmediği- 
miz Titof Yoldaşın ve ondan sonrakilerin ve tavan arasında yatan 
genç kadının 
Küba'dan döndüm bu sabah 
Küba meydanında altı milyon kişi akı karası sarısı melezi ışıklı bir 
çekirdek dikiyor çekirdeklerin çekirdeğini güle oynaya 
sen mutluluğun resmini yapabilir misin Abidin 
işin kolayına kaçmadan ama 
gül yanaklı bebesini emziren melek yüzlü anneciğin resmini değil 
ne de ak örtüde elmaların 
ne de akvaryumda su kabarcıklarının arasında dolanan kırmızı balığınkini 
sen mutluluğun resmini yapabilir misin Abidin 
1961 yazı ortalarında Küba'nın resmini yapabilir misin 
çok şükür çok şükür bugünü de gördüm ölsem de gam yemem gayrının 
resmini yapabilir misin üstat 
yazık yazık Havana'da bu sabah doğmak varmışın resmini yapabilir misin 
bir el gördüm Havana'nın 150 kilometre doğusunda deniz kıyısına yakın 
bir duvarın üstünde bir el gördüm 
ferah bir türküydü duvar 
el okşuyordu duvarı 
el altı aylıktı okşuyordu boynunu anasının 
on yedi yaşındaydı el ve Mariya'nın memelerini okşuyordu avucu nasır 
nasırdı ve Karayip denizi kokuyordu 
yirmi yaşındaydı el ve okşuyordu boynunu altı aylık oğlunun 
yirmi beş yaşındaydı el ve okşamayı unutmuştu çoktan 
otuz yaşındaydı el ve Havana'nın 150 kilometre doğusunda deniz 
kıyısında bir duvarın üstünde gördüm onu 
okşuyordu duvarı 
sen el resimleri yaparsın Abidin bizim ırgatların demircilerin ellerini 
Kübalı balıkçı Nikolas'ın da elini yap karakalem 
kooperatiften aldığı pırıl pırıl evinin duvarında okşamaya kavuşan ve 
okşamayı bir daha yitirmeyecek Kübalı balıkçı Nikolas'ın elini
kocaman bir el 
deniz kaplumbağası bir el 
ferah bir duvarı okşayabildiğine inanamayan bir el 
artık bütün sevinçlere inanan bir el 
güneşli denizli kutsal bir el 
Fidel'in sözleri gibi bereketli topraklarda şekerkamışı hızıyla fışkırıp 
yeşerip ballanan umutların eli 
1961'de Küba'da çok renkli çok serin ağaçlar gibi evler ve çok rahat evler 
gibi ağaçlar diken ellerden biri 
çelik dökmeğe hazırlanan ellerden biri 
mitralyözü türküleştiren türküleri mitralyözleştiren el 
yalansız hürriyetin eli 
Fidel'in sıktığı el 
ömrünün ilk kurşunkalemiyle ömrünün ilk kâadına hürriyet sözcüğünü 
yazan el 
hürriyet sözcüğünü söylerken sulanıyor ağızları Kübalıların balkutusu bir 
karpuzu kesiyorlarmış gibi 
ve gözleri parlıyor erkeklerinin 
ve kızlarının eziliyor içi dokununca dudakları hürriyet sözcüğüne 
ve koca kişileri en tatlı anılarını çekip kuyudan yudum yudum içiyor 
mutluluğun resmini yapabilir misin Abidin 
hürriyet sözcüğünün resmini ama yalansızının 
akşam oluyor Paris'te 
Notr Dam turuncu bir lamba gibi yanıp söndü ve Paris'in bütün eski 
yeni taşları turuncu bir lamba gibi yanıp söndü 
bizim zanaatları düşünüyorum şiirciliği resimciliği çalgıcılığı filan düşü- 
nüyorum ve anlıyorum ki 
bir ulu ırmak akıyor insan eli ilk mağaraya ilk bizonu çizdiğinden beri 
sonra bütün çaylar yeni balıkları yeni su otları yeni tatlarıyla dökülüyor 
onun içine ve kurumayan uçsuz bucaksız akan bir odur. 
Paris'te bir kestane ağacı olacak 
Paris'in ilk kestanesi Paris kestanelerinin atası 
İstanbul'dan gelip yerleşmiş Paris'e Boğaz sırtlarından 
hâlâ sağ mıdır bilmem sağsa iki yüz yaşında filân olmalı 
gidip elini öpmek isterdim 
varıp gölgesinde yatsak isterdim bu kitabın kâadını yapanlar yazısını 
dizenler nakışını basanlar bu kitabı dükkânında satanlar para verip 
alanlar alıp da seyredenler bir de Abidin bir de ben bir de bir saman 
sarısı belâsı, başımın.

Şehitler
Şehitler, Kuvâyi Milliye şehitleri, 
mezardan çıkmanın vaktidir! 
Şehitler, Kuvâyi Milliye şehitleri, 
Sakarya'da, İnönü'nde, Afyon'dakiler 
Dumlupınar'dakiler de elbet 
ve de Aydın'da, Antep'te vurulup düşenler, 
siz toprak altında ulu köklerimizsiniz 
yatarsınız al kanlar içinde. 
Şehitler, Kuvâyi Milliye şehitleri, 
siz toprak altında derin uykudayken 
düşmanı çağırdılar, 
satıldık, uyanın! 
Biz toprak üstünde derin uykulardayız, 
kalkıp uyandırın bizi! 
Uyandırın bizi! 
Şehitler, Kuvâyi Milliye şehitleri, 
mezardan çıkmanın vaktidir!

Sen
sen esirliğim ve hürriyetimsin, 
çıplak bir yaz gecesi gibi yanan etimsin, 
sen memleketimsin. 

Sen ela gözlerinde yeşil hareler, 
sen büyük, güzel ve muzaffer 
ve ulaşıldıkça ulaşılmaz olan hasretimsin...

Seni Düşünmek
Seni düşünmek güzel şey, 
ümitli şey, 
dünyanın en güzel sesinden 
en güzel şarkıyı dinlemek gibi birşey... 
Fakat artık ümit yetmiyor bana, 
ben artık şarkı dinlemek değil, 
şarkı söylemek istiyorum...

Sevgilim
Sevgilim yalan söylersem sana 
Kopsun ve mahrum kalsın dilim 
Seni seviyorum demek bahtiyarlığından 

Sevgilim yalan yazarsam sana 
Kurusun ve mahrum kalsın elim 
Okşayabilmek saadetinden seni 

Sevgilim yalan söylerse sana gözlerim 
İki nadim gözyaşı gibi avuçlarıma aksınlar 
Ve göremesinler seni bir daha

Sevgilim
Sevgilim, 
başlar önde, gözler alabildiğine açık, 
yanan şehirlerin kızıltısı, 
çiğnenen ekinler 
ve bitmez tükenmez ayak sesleri : 
gidiliyor. 
Ve insanlar katlediliyor : 
ağaçlardan ve danalardan 
daha rahat 
daha kolay 
daha çok. 

Sevgilim, 
bu ayak sesleri, bu katliâmda 
hürriyetimi, ekmeğimi ve seni kaybettiğim oldu, 
fakat açlığın, karanlığın ve çığlıkların içinden 
güneşli elleriyle kapımızı çalacak olan 
gelecek günlere güvenimi kaybetmedim hiçbir zaman...

Seviyorum Seni
Seviyorum seni 
ekmeği tuza banıp yer gibi 

Geceleyin ateşler içinde uyanarak 
ağzımı dayayıp musluğa su içer gibi 

Ağır posta paketini 
neyin nesi belirsiz 
telaşlı, sevinçli, kuşkulu açar gibi 

Seviyorum seni 
denizi ilk defa uçakla geçer gibi 

İstanbul'da yumuşacık kararırken ortalık 
içimde kımıldayan birşeyler gibi 

Seviyorum seni 
Yaşıyoruz çok şükür der gibi.

Silahsız İnsanlar
Beş kıtanın içinden başladı sefer 
Gidildi kuzeye doğru, gidildi, 
Ormanlar, kayalar, göller, denizler 
Şehrine varıldı, şehir yeşildi. 

Bu gelenler silâhsız adamlardı 
Her birisi yüreğini çıkardı. 
Her yürekte güzel bir şeyler vardı, 
Hayata sevdalar ilân edildi. 

Geceler beyazdı, gündüzler serin, 
Sözleri dövdüler dan dan da din din, 
Örsünde sıcacık yüreklerinin 
Ölüm bu sözlerden güçlü değildi.

Tahirle Zühre Meselesi
Tahir olmak da ayıp değil Zühre olmak da 
hattâ sevda yüzünden ölmek de ayıp değil, 
bütün iş Tahirle Zühre olabilmekte 
yani yürekte. 

Meselâ bir barikatta dövüşerek 
meselâ kuzey kutbunu keşfe giderken 
meselâ denerken damarlarında bir serumu 
ölmek ayıp olur mu? 

Tahir olmak da ayıp değil Zühre olmak da 
hattâ sevda yüzünden ölmek de ayıp değil. 

Seversin dünyayı doludizgin 
ama o bunun farkında değildir 
ayrılmak istemezsin dünyadan 
ama o senden ayrılacak 
yani sen elmayı seviyorsun diye 
elmanın da seni sevmesi şart mı? 
Yani Tahiri Zühre sevmeseydi artık 
yahut hiç sevmeseydi 
Tahir ne kaybederdi Tahirliğinden? 

Tahir olmak da ayıp değil Zühre olmak da 
hattâ sevda yüzünden ölmek de ayıp değil.

Teftiş
Sayfada saygıyla göze çarpsın diye 
komuşlar fotoğrafı baş köşeye. 
İzmir'de, Kordon'da, Memetleri teftiş. 
Vakit öğle, hava sıcak, gün uzun belli. 
Önde Amerikan paşası kafayı dikmiş 
ve sırmalı şapkasında eli 
kasap bıçağı gibi parlıyor keskin, geniş 
ve küfredip sesini duyuyorum 
toprağıma tokat gibi inen adımlarının. 
Türk paşası on beş adım geride. 
Yüzünü göremiyorum, gölgeli. 
Belki alışmış, 
belki utanıyor, belki öfkeli. 
Memetlere bakıyorum : 
Dişleri kenetli, gözleri karanlık, 
gözleri dikilmiş yere. 
Sanıyorum yakındır, bir daha çıkmayacaklar 
İzmir'de, Kordonboyu'nda böyle teftişlere...

Türk Köylüsü
Topraktan öğrenip 
kitapsız bilendir. 
Hoca Nasreddin gibi ağlayan 
Bayburtlu Zihni gibi gülendir. 
Ferhad'dır 
Kerem'dir 
ve Keloğlan'dır. 
Yol görünür onun garip serine, 
analar, babalar umudu keser, 
kahbe felek ona eder oyunu. 
Çarşambayı sel alır, 
bir yâr sever 
el alır, 
kanadı kırılır 
çöllerde kalır, 
ölmeden mezara koyarlar onu. 
O, «Yûnusû biçâredir 
baştan ayağa yâredir,» 
ağu içer su yerine. 
Fakat bir kerre bir derd anlayan düşmeyegörsün önlerine 
ve bir kerre vakterişip : 
«-Gayrık yeter!...» 
demesinler. 
Ve bir kerre dediler mi : 
«İsrafil sürunu urur 
mahlukat yerinden durur», 
toprağın nabzı başlar 
onun nabızlarında atmağa. 
Ne kendi nefsini korur, 
ne düşmanı kayırır, 
«Dağları yırtıp ayırır, 
kayaları kesip yol eyler âbıhayat akıtmağa...»

Türkiye İşçi Sınıfına Selâm!
Türkiye işçi sınıfına selâm! 
Selâm yaratana! 
Tohumların tohumuna, serpilip gelişene selâm! 
Bütün yemişler dallarınızdadır. 
Beklenen günler, güzel günlerimiz ellerinizdedir, 
haklı günler, büyük günler, 
gündüzlerinde sömürülmeyen, gecelerinde aç yatılmayan, 
ekmek, gül ve hürriyet günleri. 

Türkiye işçi sınıfına selâm! 
Meydanlarda hasretimizi haykıranlara, 
toprağa, kitaba, işe hasretimizi, 
hasretimizi, ayyıldızı esir bayrağımıza. 

Düşmanı yenecek işçi sınıfımıza selâm! 
Paranın padişahlığını, 
karanlığını yobazın 
ve yabancının roketini yenecek işçi sınıfına selâm! 

Türkiye işçi sınıfına selâm! 
Selâm yaratana!

Türküler
İnsanların türküleri kendilerinden güzel, 
Kendilerinden umutlu, 
Kendilerinden kederli, 
Daha uzun ömürlü kendilerinden. 
Sevdim insanlardan çok türkülerini. 
İnsansız yaşayabildim 
Türküsüz hiçbir zaman. 
Hiçbir zaman beni aldatmadı türküler de. 
Türküleri anladım hangi dilde söylenirse söylensin. 
Bu dünyada yiyip içtiklerimin, 
Gezip tozduklarımın, 
Görüp işittiklerimin, 
Dokunduklarımın, anladıklarımın 
Hiçbiri, hiçbiri, 
Beni bahtiyar etmedi türküler kadar...

Üç Selvi
Kapımın önünde üç selvi vardı. 
Üç selvi. 
Selviler rüzgarda sallanırlardı. 
Üç selvi. 
Kökleri yerde, başları yıldızlarda 
Üç selvi. 
Selviler sallanırlardı rüzgarda. 
Üç selvi. 
Bir gece düman bastı evi. 
Üç selvi. 
Yatağımda öldürüldüm ben. 
Üç selvi. 
Kesildi selviler köklerinden. 
Üç selvi. 
Artık ne kökleri yerde, başları yıldızlarda 
Üç selvi. 
Selviler sallanmıyorlar rüzgarda. 
Üç selvi. 
Mermer bir ocakta parçalanmış yatıyor 
Üç selvi. 
Kanlı bir baltayı aydınlatıyor 
Üç selvi.

Vasiyet
Yoldaşlar, nasip olmazsa görmek o günü, 
ölürsem kurtuluştan önce yani, 
alıp götürün 
Anadolu'da bir köy mezarlığına gömün beni. 

Hasan beyin vurdurduğu 
ırgat Osman yatsın bir yanımda 
ve çavdarın dibinde toprağa çocuklayıp 
kırkı çıkmadan ölen şehit Ayşe öbür yanımda. 

Traktörlerle türküler geçsin altbaşından mezarlığın, 
seher aydınlığında taze insan, yanık benzin kokusu, 
tarlalar orta malı, kanallarda su, 
ne kuraklık, ne candarma korkusu. 

Biz bu türküleri elbette işitecek değiliz, 
toprağın altında yatar upuzun, 
çürür kara dallar gibi ölüler, 
toprağın altında sağır, kör, dilsiz. 

Ama bu türküleri söylemişim ben 
daha onlar düzülmeden, 
duymuşum yanık benzin kokusunu 
traktörlerin resmi bile çizilmeden. 

Benim sessiz komşulara gelince, 
şehit Ayşe'yle ırgat Osman 
çektiler büyük hasreti sağlıklarında 
belki de farkında bile olmadan. 

Yoldaşlar, ölürsem o günden önce yani, 
- öyle gibi de görünüyor - 
Anadolu'da bir köy mezarlığına gömün beni 
ve de uyarına gelirse, 
tepemde bir de çınar olursa 
taş maş da istemez hani...

Vatan Haini
"Nâzım Hikmet vatan hainliğine devam ediyor hâlâ. 
Amerikan emperyalizminin yarı sömürgesiyiz, dedi Hikmet. 
Nâzım Hikmet vatan hainliğine devam ediyor hâlâ." 
Bir Ankara gazetesinde çıktı bunlar, üç sütun üstüne, kapkara haykıran puntolarla, 
bir Ankara gazetesinde, fotoğrafı yanında Amiral Vilyamson'un 
66 santimetre karede gülüyor, ağzı kulaklarında, Amerikan amirali 
Amerika, bütçemize 120 milyon lira hibe etti, 120 milyon lira. 
"Amerikan emperyalizminin yarı sömürgesiyiz, dedi Hikmet 
Nâzım Hikmet vatan hainliğine devam ediyor hâlâ." 

Evet, vatan hainiyim, siz vatanperverseniz, siz yurtseverseniz, ben yurt 
hainiyim, ben vatan hainiyim. 
Vatan çiftliklerinizse, 
kasalarınızın ve çek defterlerinizin içindekilerse vatan, 
vatan, şose boylarında gebermekse açlıktan, 
vatan, soğukta it gibi titremek ve sıtmadan kıvranmaksa yazın, 
fabrikalarınızda al kanımızı içmekse vatan, 
vatan tırnaklarıysa ağalarınızın, 
vatan, mızraklı ilmühalse, vatan, polis copuysa, 
ödeneklerinizse, maaşlarınızsa vatan, 
vatan, Amerikan üsleri, Amerikan bombası, Amerikan donanması topuysa, 
vatan, kurtulmamaksa kokmuş karanlığımızdan, 
ben vatan hainiyim. 
Yazın üç sütun üstüne kapkara haykıran puntolarla : 
Nâzım Hikmet vatan hainliğine devam ediyor hâlâ.

Veda
Hoşça kalın 
dostlarım benim 
hoşça kalın! 
Sizi canımda 
canımın içinde, 
kavgamı kafamda götürüyorum. 
Hoşça kalın 
dostlarım benim 
hoşça kalın... 
Resimlerdeki kuşlar gibi 
dizilip üstüne kumsalın, 
mendil sallamayın bana. 
İstemez... 
Ben dostların gözünde kendimi 
boylu boyumca görüyorum... 

A dostlar 
a kavga dostu 
iş kardeşi 
a yoldaşlar a..!!. 
Tek hecesiz elveda.. 

Geceler sürecek kapımın sürgüsünü, 
pencerelerde yıllar örecek örgüsünü. 
Ve ben bir kavga şarkısı gibi haykıracağım 
mapusane türküsünü. 

Yine görüşürüz 
dostlarım benim 
yine görüşürüz... 
Beraber güneşe güler, 
beraber dövüşürüz... 

A dostlar 
a kavga dostu 
iş kardeşi 
a yoldaşlar a..!!. 
ELVEDA..!!.......

Vera'nin Uykudan Uyanişi
Iskemleler ayakta uyuyor 
masa da öyle 
serilmiş yatiyor sirtüstü kilim 
yummuş nakişlarini 
ayna uyuyor 
pencerelerin simsiki kapali gözleri 
uyuyor sarkitmiş boşluga bacaklarini balkon 
karşi damda bacalar uyuyor 
kaldirimda akasyalar da öyle 
bulut uyuyor 
gögsünde yildiziyla 
evin içinde dişinda uykuda aydinlik 
uyandin gülüm 
iskemleler uyandi 
köşeden köşeye koşuştular 
masa da öyle 
dogrulup oturdu kilim 
nakişlari açildi katmer katmer 
ayna seher vakti gölü gibi uyandi 
açti kocaman mavi gözlerini pencereler 
uyandi balkon 
toparladi bacaklarini boşluktan 
tüttü karşi damda bacalar 
kaldirimlar akasyalar ötüştü 
bulut uyandi 
atti gögsündeki yildizi odamiza 
evin içinde dişinda uyandi aydinlik 
doldu saçlarina senin 
dolandi çiplak beline ak ayaklarina senin

Vera'ya
Gelsene dedi bana 
Kalsana dedi bana 
Gülsene dedi bana 
Ölsene dedi bana 

Geldim 
Kaldım 
Güldüm 
Öldüm

Yaşamak Seni Sevmek Gibi...
Meydan yerinde kampana vurdu. 
Nerdeyse koguşlarin kapilari kapanir. 
Bu sefer hapislik uzun sürdü biraz: 
8 yil... 

Yaşamak ümitli bir iştir, sevgilim. 
Yaşamak: Seni sevmek gibi ciddi bir iştir.

Yaşamaya Dair - I
Yaşamak şakaya gelmez, 
büyük bir ciddiyetle yaşayacaksın 
bir sincap gibi mesela, 
yani, yaşamanın dışında ve ötesinde hiçbir şey beklemeden, 
yani bütün işin gücün yaşamak olacak. 

Yaşamayı ciddiye alacaksın, 
yani o derecede, öylesine ki, 
mesela, kolların bağlı arkadan, sırtın duvarda, 
yahut kocaman gözlüklerin, 
beyaz gömleğinle bir laboratuvarda 
insanlar için ölebileceksin, 
hem de yüzünü bile görmediğin insanlar için, 
hem de hiç kimse seni buna zorlamamışken, 
hem de en güzel en gerçek şeyin 
yaşamak olduğunu bildiğin halde. 

Yani, öylesine ciddiye alacaksın ki yaşamayı, 
yetmişinde bile, mesela, zeytin dikeceksin, 
hem de öyle çocuklara falan kalır diye değil, 
ölmekten korktuğun halde ölüme inanmadığın için, 
yaşamak yanı ağır bastığından.

Yaşamaya Dair - II
Diyelim ki, ağır ameliyatlık hastayız, 
yani, beyaz masadan, 
bir daha kalkmamak ihtimali de var. 
Duymamak mümkün değilse de biraz erken gitmenin kederini 
biz yine de güleceğiz anlatılan Bektaşi fıkrasına, 
hava yağmurlu mu, diye bakacağız pencereden, 
yahut da sabırsızlıkla bekleyeceğiz 
en son ajans haberlerini. 

Diyelim ki, dövüşülmeye değer bir şeyler için, 
diyelim ki, cephedeyiz. 
Daha orda ilk hücumda, daha o gün 
yüzükoyun kapaklanıp ölmek de mümkün. 
Tuhaf bir hınçla bileceğiz bunu, 
fakat yine de çıldırasıya merak edeceğiz 
belki yıllarca sürecek olan savaşın sonunu. 

Diyelim ki hapisteyiz, 
yaşımız da elliye yakın, 
daha da on sekiz sene olsun açılmasına demir kapının. 
Yine de dışarıyla birlikte yaşayacağız, 
insanları, hayvanları, kavgası ve rüzgarıyla 
yani, duvarın ardındaki dışarıyla. 

Yani, nasıl ve nerede olursak olalım 
hiç ölünmeyecekmiş gibi yaşanacak...

Yaşamaya Dair - III
Bu dünya soğuyacak, 
yıldızların arasında bir yıldız, 
hem de en ufacıklarından, 
mavi kadifede bir yaldız zerresi yani, 
yani bu koskocaman dünyamız. 

Bu dünya soğuyacak günün birinde, 
hatta bir buz yığını 
yahut ölü bir bulut gibi de değil, 
boş bir ceviz gibi yuvarlanacak 
zifiri karanlıkta uçsuz bucaksız. 

Şimdiden çekilecek acısı bunun, 
duyulacak mahzunluğu şimdiden. 
Böylesine sevilecek bu dünya 
"Yaşadım" diyebilmen için...

Yine De İyimserlik
kardeşim 
sonu tatlıya bağlanan kitaplar yollayın bana 
uçak sağ salim inebilsin meydana 
doktor gülerek çıksın ameliyattan 
kör çocuğun açılsın gözleri 
delikanlı kurtarılsın kurşuna dizilirken 
birbirine kavuşsun yavuklular 
düğün dernek yapılsın hem de 
susuzluk da suya kavuşsun 
ekmek de hürriyete 
kardeşim 
sonu tatlıya bağlanan kitaplar yollayın bana 
onların dediği çıkacak 
eninde de sonunda da...

Yine İyimserlik Üstüne
Sağlığımda açıldı kosmos yolu, 
Moskova'da açılış törenindeyim. 
Avucumda bir çocuğun sarışın eli, 
bir yılbaşı ağacı önündeyim. 

Biliyordum, yaşına bile gelmeden, 
gözlerinde sırça toplar yanan çocuk, 
yolcu füzeleri güneşe doğru, yıldızların arasından, 
balıklar gibi sessiz sedasız akıp gidecek. 

Ama füze yolcuları yola çıkabilecek mi pasaportsuz? 
Bilet olacak mı? Parayla mı alacaklar? 
Ve uzaklaşıp karpuzlaşır, elmalaşırken dünyamız, 
ıstıratosferde savaş füzelerine mi rastgelecekler? 

Beni ilgilendiren bavullarının eşyası değil, 
yüreklerinin yükü. 
Korkuyorlarsa kimden, neden, niçin, nasıl? 
Ya ara hırsı? Emir verme merakı? 

Yüzüne yılbaşı ağacının telli pullu 
aydınlığı vuran çocuk, 
belli, bilmiyorum neden, ama belli 
yaşayacak benden iki kere çok. 

Kosmosa filan gidip gelecek. İş bunda değil. 
Yeryüzünde görecek mucizenin büyüğünü : 
tek insan milletini pırıl pırıl. 
Ben iyimserim, dostlar, akarsu gibi...

Yine Memleketim Üzerine Söylenmiştir
Memleketim, memleketim, memleketim, 
ne kasketim kaldı senin ora işi 
ne yollarını taşımış ayakkabım, 
son mintanın da sırtımda paralandı çoktan, 
Şile bezindendi. 
Sen şimdi yalnız saçımın akında, 
enfarktında yüreğimin, 
alnımın çizgilerindesin memleketim, 
memleketim, 
memleketim...

Yine Ölüme Dair
Zevcem, 
ruhu revanım 
Hatice Pîrâyende, 
ölümü düşünüyorum, 
demek ki arteryo skleroz 
başlıyor bende... 
Bir gün 
kar yağarken, 
yahut 
bir gece, 
yahut 
bir öğle sıcağında, 
hangimiz ilkönce, 
nasıl 
ve nerde öleceğiz? 
Nasıl 
ve ne olacak 
ölenin son duyduğu ses, 
son gördüğü renk, 
kalanın ilk hareketi 
ilk sözü 
ilk yediği yemek? 
Belki de birbirimizden uzakta öleceğiz. 
Haber 
çığlıklarla gelecek, 
yahut da ima edecekler, 
ve kalanı yalnız bırakıp 
gidecekler... 
Ve kalan 
karışacak kalabalığa. 

Yani efendim, hayat... 
Ve bütün bu ihtimâlât 
1900 kaç senesinin 
kaçıncı ayı 
kaçıncı günü 
kaçıncı saatinde? 

Zevcem, 
ruhu revanım 
Hatice Pîrâyende, 
ölümü düşünüyorum, 
geçen ömrümüzü düşünüyorum. 
Kederli 
rahat 
ve hodbinim. 
Hangimiz ilkönce 
nasıl 
ve nerde ölürsek ölelim, 
seninle biz 
birbirimizi 
ve insanların en büyük dâvasını sevebildik 
- dövüştük onun uğruna -, 
«yaşadık» 
diyebiliriz.

Yine Sana Dair
Sende, ben, kutba giden bir geminin sergüzeştini, 
sende, ben, kumarbaz macerasını keşiflerin, 
sende uzaklığı, 
sende, ben, imkansızlığı seviyorum. 

Güneşli bir ormana dalar gibi dalmak gözlerine 
ve kan ter içinde, aç ve öfkeli, 
ve bir avcı istihasıyla etini dişlemek senin. 

Sende, ben, imkansızlığı seviyorum, 
fakat asla ümitsizliği değil...

Yirminci Asra Dair
- Uyumak şimdi, 
uyanmak yüz yıl sonra, sevgilim... 

- Hayır, 
kendi asrım beni korkutmuyor 
ben kaçak değilim. 
Asrım sefil, 
asrım yüz kızartıcı, 
asrım cesur, 
büyük 
ve kahraman. 
Dünyaya erken gelmişim diye kahretmedim hiçbir zaman. 
Ben yirminci asırlıyım 
ve bununla övünüyorum. 
Bana yeter 
yirminci asırda olduğum safta olmak 
bizim tarafta olmak 
ve dövüşmek yeni bir âlem için... 

- Yüz yıl sonra, sevgilim... 

- Hayır, her şeye rağmen daha evvel. 
Ve ölen ve doğan 
ve son gülenleri güzel gülecek olan yirminci asır 
(benim şafak çığlıklarıyla sabaha eren müthiş gecem), 
senin gözlerin gibi, Hatçem, 
güneşli olacaktır...

Yolculuk
Bir şair yolculuk ediyor 
bir denizinde dünyamızın 
bakarak bir yıldıza. 

Yolculuk ediyor şairin biri 
yıldızlardan birinde bir denizde 
bakarak dünyamıza. 

Yolculuk ediyor şairler 
denizlerinde kâinatın 
bakarak birbirine.

Yürümek
Yürümek; 
yürümeyenleri 
arkanda boş sokaklar gibi bırakarak, 
havaları boydan boya yarıp ikiye 
bir mavzer gözü gibi 
karanlığın gözüne bakarak 
yürümek!.. 

Yürümek; 
dost omuzbaşlarını 
omuzlarının yanında duyup, 
kelleni orta yere 
yüreğini yumruklarının içine koyup 
yürümek!.. 

Yürümek; 
yolunda pusuya yattıklarını, 
arkadan çelme attıklarını 
bilerek 
yürümek... 

Yürümek; 
yürekten 
gülerekten 
yürümek...

Zafere Dair
Korkunç ellerinle bastırıp yaranı 
dudaklarını kanatarak 
dayanılmakta ağrıya. 
Şimdi çıplak ve merhametsiz 
bir çığlık oldu ümid... 
Ve zafer 
artık hiçbir şeyi affetmeyecek kadar 
tırnakla sökülüp koparılacaktır... 

Günler ağır. 
Günler ölüm haberleriyle geliyor. 
Düşman haşin 
zalim 
ve kurnaz. 
Ölüyor çarpışarak insanlarımız 
- halbuki nasıl hakketmişlerdi yaşamayı - 
ölüyor insanlarımız 
- ne kadar çok - 
sanki şarkılar ve bayraklarla 
bir bayram günü nümayişe çıktılar 
öyle genç 
ve fütursuz... 

Günler ağır. 
Günler ölüm haberleriyle geliyor. 
En güzel dünyaları 
yaktık ellerimizle 
ve gözümüzde kaybettik ağlamayı: 
bizi bir parça hazin ve dimdik bırakıp 
gözyaşlarımız gittiler 
ve bundan dolayı 
biz unuttuk bağışlamayı... 

Varılacak yere 
kan içinde varılacaktır. 
Ve zafer 
artık hiçbir şeyi affetmeyecek kadar 
tırnakla sökülüp 
koparılacaktır...
